መንግስቲ ኤርትራ፡ ጥዕና ህዝቢ ንኽሕሎ
ዘይተኣደነ ጻዕሪ ይገብር ከም ዘሎ ዝስሕቶ የሎን።
ክሳብ ኣብ ርሑቕ ገጠራት ማእከላት ጥዕናን
ሆስፒታላትን ብምህናጽ ክኢላታት ሕክምና
መዲቡ እዩ። ሓንቲ ካብ’ተን ኣብ ኤርትራ ዝርከባ
ሆስፒታላት ከኣ፡ ሆስፒታል ከተማ ዓዲ-ቐይሕ
እያ።
ሆስፒታል ዓዲ-ቐይሕ፡ ካብ’ቶም ንሕሙም
ተቐቢሎም መርኣዪ ካርድ ዝቖርጹ ኣባላት
ጀሚርካ፡ ክሳብ ዶክተራት ዝሓቖፈት እያ። ኣብ
ጽሬት ናይ’ዛ ሆስፒታል ዘለኒ ኣድናቖት እውን
ንእግረ-መንገደይ ክሕብር ደስ ይብለኒ። እተን
ኣብኡ ተመዲበን ዘለዋ ናይ ጽሬት ሰራሕተኛታት
ኣዝየን ግዱሳትን ብሓላፍነት ዝሰርሓን እየን።
እቲ ንሎሚ ክጽሕፈሉ ደልየ ዘለኹ ቀንዲ
ትዕዝብቲ ድማ፡ ብዛዕባ’ተን ኣብ እንዳ ሓራሳት
ዘለዋ ሓካይምን ናይ ጽሬት ሰራሕተኛታትን እዩ።
እተን ናይ ጽሬት ኣባላት ብዘለወን ዓቕሚ፡ ነታ
ሆስፒታል ከጽርያን ክከናኸናን ተዓዚበየን። እተን
ኣብ ክፍሊ መወልዳን ዘለዋ ኣባላት ሕክምና
ከኣ፡ ካብ ናይ’ተን ናይ ጽሬት ኣባላት ብዘይፍለ
ብተገዳስነትን ሓላፍነትን ክሰርሓ እየን ዝረኣያ።
ስራሕ ሕክምና ከም ክቡር ሞያ መጠን፡ ነዚ
ተገንዚበን ብዝከኣለን ጽፉፍ ኣገልግሎት ክህባ
ዝጽዕራ ብምዃነን፡ ክነኣዳ ይግበአን።
ዝዀነ ተገልጋሊ ፈለማ ኣብ ድርኩዂት
ናይ’ቲ ክፍሊ ክበጽሕ ከሎ፡ ብብሩህ ገጽ እየን
ዝቕበላ። ቀጺለን ዘለዎ ሽግር ጽን ኢለን ይሰምዓ።
ናይ ተገልጋሊ ጸገም ብዝግባእ ተረዲአን፡ ኣብ
ሕማሙ ወይ ጸገሙ ተኻፈልቲ ይኾና። ነብሰ-ጾር
ክትመጽእ እንከላ፡ ብልዑል ኣኽብሮትን ሕልናዊ
ሓላፍነትን ተቐቢለን፡ ክገብርኦ ዝኽእላ ደገፍ
ካብ ምብርካት ኣይበዅራን። ቅልጡፍ ደገፍ
ንኽገብራሉ ይጓየያ። ነቲ ንሓራስ ኣሰንዩ ዝመጽእ
ሰብ ከኣ እንታይ ክገብር ከምዘለዎ ብምቕሉል
መንገዲ ሓበሬታ ይህባኦ። በዚ መንገዲ ድማ
እቲ ኣሰናዪ እውን፡ ብዝተዋህቦ ሓበሬታ ክገብሮ
ዝግበኦ የሳልጥ። ብሓፈሻ እቲ ሆስፒታል ዝህቦ
ኣገልግሎት ጽፉፍን ሓላፍነት ዘሰነዮን ብምዃኑ
ንኻልኦት እውን ኣብነት ክኸውን ከም ዝኽእል
እምነት ኣለኒ።