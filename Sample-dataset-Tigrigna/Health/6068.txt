ኣብ ዞባ ሰሜናዊ ቀይሕ ባሕሪ -
ንኡሳን ዞባታት ኣፍዓበት፡ ናቕፋ፡ ቅሮራን
ኣዶብሓን ዝተኻየደ ወፍሪ ክታበት
ንፍዮን ሩቤላን ከምኡ’ውን ምዕዳል
ቫይታሚን “ኤ”፡ ውህደት ኣካላት
መንግስቲ ብሓፈሻ፡ ኣብያተ-ትምህርትን
መማህራንን ድማ ብፍላይ ተሞጒሱ።
ብ20 ጥሪ ኣብ ኣፍዓበት ኣብ ዝተኻየደ
ገምጋም፡ ኣብ ጨንፈር ሚኒስትሪ ጥዕና
ዞባ ሰሜናዊ ቀይሕ ባሕሪ፡ ሓላፊ ኣሃዱ
ጥዕና ስድራ-ቤትን ኮምን ኣቶ ዘድንግል
ጐርጎርዮስ፡ እቲ ብቐንዱ ኣብ ተመሃሮን
ካብ ትምህርቲ ወጻኢ ዝርከቡ ቈልዑን
ዘተኰረ ወፍሪ፡ ዕዉት ምንባሩ ገሊጹ።
ሓላፊ ምክትታል ክታበት ኣቶ ፍርቱናቶ ማርዮ ኣብ ዘቕረቦ ብኣሃዛት
ዝተሰነየ ጸብጻብ፡ ኣቐዲሙ ዝተኻየደ
ጐስጓሳት ኣብ ምብራኽ ንቕሓት ዓቢ
ኣስተዋጽኦ ከምዝገበረ ብምሕባር፡ ኣብ
ንኡስ ዞባ ኣፍዓበት 36,190፡ ኣብ ንኡስ
ዞባ ናቕፋ 19,938፡ ኣብ ንኡስ ዞባ ቅሮራ
9,789፡ ኣብ ንኡስ ዞባ ኣዶብሓ ድማ
4,612 ቈልዑን ህጻናትን ከምእተኸትቡ
ሓቢሩ።
ተሳተፍቲ፡ ብወገን ሰብ ሞያ ጥዕናን
መሻርኽቲ ኣካላትን ንዝተኻየደ ጻዕሪን
ተወፋይነትን ድሕሪ ምምስጋን፡ ኣብ ገለ-
ገለ ምሕዱግ ከባቢታት ዝተራእየ ጸገማትን
ብድሆታትን ኣብ መጻኢ ኣተኵሮ ክወሃቦ
ተላብዮም።