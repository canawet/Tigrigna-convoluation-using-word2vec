እዚ ሕጂ ከም ኣርእስቲ ነልዕሎ ዘለና
ምክልኻል ምርሕራሕ ህጻናት ኰይኑ፡
ኣብ ዝተፈለለዩ ኣጋጣሚታት ብዛዕባኡ
ይዝረብ እዩ። ገለ ገለና’ውን ኣብ ከባቢና
ብዓይንና ዝረኣናዮ ፍጻመ ክህሉ ይኽእል
ይኸውን። ብመራኸቢ ብዙሓን ይኹን
ብዕላል ብዕለት ክንድዚ፡ ሰዓት ክንድዚ፡
ሓደ ቈልዓ ኣብ ከባቢ ቤተ-ክርትያን
ተደርብዩ ተረኺቡ፡ ኣብ ከባቢ እንዳ
ጐሓፍ ብጨርቂ ተጠቕሊሉ ተረኺቡ።
ኣብ ሓደ ጽምዋ በረኻ ሰብ ዘይብሉ ናጽላ
ተደርብዩ ጸኒሑ። ኣደኡ ኣብ ሆስፒታል
ክትሓርስ ኢላ ናጽላ ቈልዓ ገዲፋቶ ሃዲማ
እዝን ካልእን ዝብል ዜናታት ሰሚዕና
ንኸውን ኢና።
ምርሕራሕ ህጻን ክበሃል ከሎ፡ ሓደ
ህጻን ብወለዱ ብፍላይ ድማ ከም ልሙድ
ብኣደ ዝፍጸም ተርእዮ ኰይኑ፡ ንሓደ
ነብሱ ከድሕን ይኹን ካብ ዝተፈላለየ
ሓደጋታት ክከላኸል ዘይክእል ህጻን
ብዝተፈላለየ ኣገባብ ገዲፍካዮ ወይ’ውን
ራሕሪሕካዮ ምኻድ ማለት እዩ። ኣብ’ዚ
ምናልባት ናይ ምርሕራሕ ጠንቅታት
ዝተፈላለዩን ዝተሓላለኹን ክዀኑ ይኽእሉ
እዮም። እቶም ከም ቀንዲ ጠንቅታት
ምርሕራሕ ዝዀኑ፡ ብሓፈሽኡ ማሕበራዊ፡
ቁጠባዊ ከምኡ’ውን ስነ-ኣእምሮኣዊ ኢልና
ክንከፋፍሎም ንኽእል። ኣብዚ ክንርድኦ
ዘለና፡ ዋላ’ኳ እቲ ምርሕራሕ ብደቂ
ኣንስትዮ ወይ ድማ ብኣደታት ብቐጥታ
ዝፍጸም እንተዀነ፡ ናይ ደቂ ተባዕትዮ
ኣሉታዊ ተራ እውን ኣቃሊልካ ዝርአ
ኣይኰነን። ምርሕራሕ ህጻናት ብዝተፈላለየ
ኣገባባት ክኸውን ይኽእል። ገለ ኣብነታት
ንምጥቃስ ኣደታት እዋን ሕርሰን ምስ ቀረበ
ኣብ ከባቢ ማእከላት ጥዕናን ሆስፒታላትን
ብምዃን ይጽበያ እሞ፡ ኣብ ተኣፋፊ
ኩነታት ምስ በጽሓ ድማ ብቐጥታ ናብቲ
ትካል ጥዕና ይጓየያ። ኣብዚ ዝጸንሐ/ት
ክኢላ ድማ ሂወት ናይ’ታ ነብሰ-ጾር
ጓል ኣንስተይቲ ንምድሓን ዝከኣል ጻዕሪ
ብምክያድ ሂወታን ሂወት ዕሸላን ብሰላም
ድሕሪ ምግልጋል እቲ ከቢድ ናይ
ምግልጋል
ዕማም ብሰላም ብምፍጻሙ እፎይታ
ብምርካብ ኣብ ምዝናይ ከሎ/ላ፡ እታ
ውላዳ ከተጥቡን ክትዕንግልን ትጽቢት
ዝግበረላ ወላዲት ናብ መሕጸቢ ሰብነት
ወይ እውን ዓይኒ ምድሪ ትኸይድ መሲላ
ነቲ/ታ ኣላዪ ዘይብሉ/ላ ህጻን ኣብዛ ትካል
ጥዕና ንበይኑ ራሕሪሓቶ ናብ ዝመሰላ ቦታ
ትኸይድ። ብተወሳኺ ሓንቲ ህጻን ኣብ
ዝባና ዝሓዘለት ኣደ ካብ ሓደ ዓዲ ናብ
ካልእ ዓዲ ትገይሽ እሞ፡ ኣብ ሓንቲ ኣብ
ጫፍ እትርከብ ገዛ ብምእታው ጋሻ ምዃና
ሓቢራ ኣብታ ገዛ ተዕርፍ። ምስ ስድራ
ቤት ዘድሊ ነገራት ኣማሊኣ ድማ ውላዳ
ኣደቂሳ ዝብጻሕ ኣለኒ እሞ እዚ ቈልዓ
ኣብዚ ይጽንሓለይ ኢላ ምስ ከደት ብኡ
ኣቢላ ኣይትምለስን። 