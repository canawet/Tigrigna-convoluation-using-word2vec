ሆስፒታል ደቀምሓረ፡ ዘድሊ
መሳርሒታትን ዓቕሚ-ሰብን ብምዕጣቑ፡
ዝተማልአ ኣገልግሎት ይረኽቡ ምህላዎም
ተገልገልቲ ገሊጾም።
ኣብ’ቲ ሆስፒታል ኣቐዲሙ ዘይነበረ
ኣገልግሎታት ሕክምና ስኒ፡ መብጣሕቲ
ነብሰ-ጾራትን ክንክን ናጽላታትን ይወሃብ
ከምዘሎ፡ እዚ ድማ ካብ ጉዕዞን ሃልክታትን
ናብ ኣስመራ ከምዘድሓኖም ሓቢሮም። ምስ ጻዕቂ ተገልገልቲ ጽበት ህንጻን
ሕጽረት ቀረብ ገለ መድሃኒታትን
ከምዝርአ ብምሕባር ከኣ፡ ኣብ መጻኢ፡
ትሕተ-ቅርጺ ሆስፒታል ቈላሕታ ክግበረሉ
ኣዘኻኺሮም።
ሜዲካል ዳይረክተር ናይ’ቲ ሆስፒታል
ዶ/ር በርናንዶ ባህታ፡ እቲ ሆስፒታል
እኹል ዓቕሚ ክኢላታትን መሳርሒታትን
ከምዝዓጠቐ፡ ንነበርቲ ንኡስ ዞባ ደቀምሓረ ጥራይ ዘይኮነ ድማ፡ ካብ ንኡሳን ዞባታት
ሰገነይቲ፡ ማይ-ዓይኒን ጸሮናን ንዝመጹ
እውን ኣገልግሎት ከምዝህብ ገሊጹ።
ክኢላ ሕርሲ ዶ/ር ሃይለሚካኤል
ገብረማርያም ብወገኑ፡ ኣብ’ቲ ሆስፒታል
መጸበዪ ነብሰ-ጾራት ሳላ ዝተዋደደን
ንቕሓት ብምብራኹን፡ ኣብኡ መጺአን
ናይ ዝሓርሳ ነብሰ-ጾራት ቊጽሪ ብ75
ሚእታዊት ከምዝዓበየ ኣረዲኡ።