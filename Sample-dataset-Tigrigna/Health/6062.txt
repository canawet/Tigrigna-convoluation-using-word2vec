ፕላትለትስ (platlets)፡ መድመይቲ ምስ
ዘጋጥም ንኸቋርጽ ዝሕግዙ፡ ዲስኮ (ብያቲ)
ዝቕርጾም ደቀቕቲ ዋህዮታት ደም
እዮም። ፕላትለትስ ኣብ ሻምብቆታት
ደም ንኣስታት 9 መዓልታት ዕድመ
ጥራሕ እዮም ዝጸንሑ። ቀጻሊ ድማ ካብ
ኣንጉዕ ናይ ዓጽሚ ብዝተሰርሑ ካልኦት
ይትክኡ።
ጥዑይ ደም ንምህናጽ ዝሕግዙ
መንገድታት
ደምና ንነፍሲ ወከፍ ዋህዮታት፡
ቲሹታት፡ ኣካላትን ስርዓተ ኣካላትን ናይ
ሰብነትና እዩ ዝምግብ። ብዘይ ጥዑይ ደም
ጥዑያት ክንከውን ኣይንኽእልን ኢና።
እዞም ዝስዕቡ ሃብታም ደም ክንውንን
ዘኽእሉ መንገድታት እዮም፦
* ስሩዕን ብቑዕን ኣመጋግባ፦ ደምና
ከነሀብትምን ልዑል ትሕዝቶ ፕሮቲንን
ማዕድንን ዘለዎም መግብታት ክንምገብን
ከም ዘለና እዮም ሓካይም ዝምዕዱ።
ማዕድን ሓጺን (iron)፡ ‘ፎሊክ ኣሲድ’ን
ቫይታሚን ‘ቢ 12’ ንደምና ኣዝዮም
ኣገደስቲ እዮም። ነዚኦም ድማ ካብ
ጸላም ከብዲ፡ ኩሊት፡ ጥረታት፡ ፉል
ወዘተ ክንረኽቦም ንኽእል። ናይ ባሕሪ
መግብታት ከም ዓሳ፡ ‘ሽሪምፕ’ን ናይ
ባሕሪ ኣሕምልትን ከምኡ’ውን ከም
ካውሎ፡ ካሮትን ቀይሕ ሱርን ዝኣመሰሉ
ኣሕምልቲ፡ ብተወሳኺ ድማ ስምስምን
ሽኮርን ምውሳድ ኣድላዪ እዩ።
መጽናዕትታት ከም ዘመልክቱዎ፡
ዋሕዲ ደም ብፍላይ ኣብ ነፍሰ-ጾራት
ደቀንስትዮ ጎሊሑ ዝርአ ጸገም እዩ።
ደቀንስትዮ ክብደት ሰብነተን ንምንካይን
ቅርጸን ንምሕላውን ካብ ዝብል ሓሳብ
ግቡእ ናይ ኣመጋግባ መስርሕ ይኽተላ
ብዘይምህላወን’ውን እቲ ጸገም ኣብኣተን
ጎሊሑ ይርአ ከም ዘሎ እቲ መጽናዕቲ
ብተወሳኺ የነጽር።
* ምንቅስቓስ፡- ብኦክስጅን ዝሃብተመ
ደም ክህልወና ዝሕግዝ ዝበለጸ ኣገባብ
ምንቅስቓስ እዩ። ምንቅስቓስ፡ ልብና
ብስሩዕ ንክትጭንጉዕ ኣብ ርእሲ ዝህቦ
ጥቕሚ ሓድሽ ኦክስጅን ናብ ኣካላትና
ክኣቱ’ውን ይሕግዘና።
* ኣዕሚቚካ ምስትንፋስ፦ ኣዕሚቚካ
ምስትንፋስ ናብ ሳንቡእና እኹልን
ሓድሽን ኣየር ክኣቱ ይሕግዘና። እቲ
ኦክስጅን ብሳንቡእ ኣቢሉ ናብ ደም ከም
ዝበጽሕ ድማ ዘይምዝንጋዕ።
* እኹል ማዕድን ‘ኣይረን’ ምርካብ፦
ኣይረን ሕመረት ናይ ሆሞግሎቢን
ሞለክዩል ስለ ዝኾነ፡ ጥዕና ዘለዎ ደም
ክህልወና የኽእል። ጥረታት ኣሕምልትን
ፍረታትን ልዑል ትሕዝቶ ኣይረን ዘለዎም
መግብታት እዮም።
* ቫይታሚን ‘ቢ’ ብብዝሒ ምውሳድ፦
ቫይታሚን ‘ቢ’ ኣብ ሻምብቆታት ደም
ከጋጥም ንዝኽእል ምርጋእ ደም ስለ
ዝከላኸል ንጥዕና ልቢ ኣዝዩ ኣገዳሲ እዩ።