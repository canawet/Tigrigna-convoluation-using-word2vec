ዘይቱን ኣብ ትሮፒካዊ ክሊማ (tropical
climates) ዝበቊል ፍሩታ እዩ። ፈለማ
ኣብ ማእከላይ ኣመሪካ - ኣብ ሜክሲኮ’ዩ
ክበቍል ጀሚሩ። ጥዕናዊ ጥቕሙ ንወዲ
ሰብ እናተጋህደ ካብ ዝኸይድ ንደሓር
ግና ኣብ ሃገራት ኤስያን ኣመሪካን
ክዝራእ ክኢሉ። ንኽበቍል፡ ዘይ ከም
ካልኦት ፍሩታታት፡ ብዙሕ ክንክን
ዝሓትት ብዘይምዃኑ ድማ ኣብ መላእ
ዓለም ብዘይ ጸገም ክዝራእ ይርአ ኣሎ።
መኣዛዊ ትሕዝቶ ዘይቱን
ካብ 100 ግራም ዘይቱን፦ ልዕሊ 80
ግራም ማይ፡ 68 ካሎሪ ጸዓት፡ 2.5 ግራም
ፕሮቲን፡ ልዕሊ 14 ግራም ካርቦሃይድሬት፡
5.4 ግራም ጽሕጊ፡ ኣስታት 9 ግራም
ተፈጥሮኣዊ ሽኮር፡ ኣስታት 300 ሚሊ
ግራም ቫይታሚን ከምኡ’ውን ሓያሎ
ማዕድናት ይርከብ።
ቆጽሊ ዘይቱን ድማ ልዕሊ ኩሉ
ብትሕዝቶ ቫይታሚን ‘ኤ’ን ‘ሲ’ን፡
ከምኡ’ውን ብፖታሺዩም ጽሕግን
ዝሃብተመ ብምኻኑ ኣብ ክንክን ጸጕሪ
ርእሲ ልዑል ጥቕሚ ከም ዘለዎ ሳይንሳዊ
ምርምራት ከረጋግጹዎ ክኢሎም
ኣለዉ።
ጥቕሚ ቆጽሊ ዘይቱን ኣብ ጥዕናና
ንጸጕሪ ርእሲ፦ ቆጽሊ ዘይቱን
ጸጒሪ ርእሲ ብቐሊሉ ንኸይረግፍ
ኣብ ምክልኻል ዘደንቕ ጥቕሚ እዩ
ዘለዎ። ቆጽሊ ዘይቱን ቫይታሚን ‘ቢ
ኮምፕሌክስ’ ከምኡ’ውን ‘ፓይሮዶክሲን’
(pyridoxine)፡ ‘ፓንቶቶኒክ ኣሲድ’
(pantothenic)፡ ‘ፎሌት’ (folate)፡ ኒያሲን
(niacin) ወዘተ ዝኣመሰሉ መኣዛታት
ኣለዎ። እዞም መኣዛታት’ዚኦም ጸጕሪ
ርእሲ ብቐሊሉ ንኸይረግፍን ብቐሊሉ
ንኽዓብን የኽእሉ።
- ሓደ ዕማኾ ቆጽሊ ዘይቱን ኣብ ሓደ
ሊትሮ ዝፈልሐ ማይ ን20 ደቓይቕ
ንጥጥቖ።
- ከም ዝዝሕል ብምግባር ነቲ ቆጽሊ
ካብቲ ማይ ነዝፍፎ።
- ብድሕሪ’ዚ፡ በቲ ማይ ርእስና
ብዝግባእ እናፋሕፋሕና ንሓጽቦ። ንክልተ
ሰዓታት ድሕሪ ምጽናሕ ድማ ብጽሩይ
ማይ ጸጕርና ነጽርዮ።
ክብደት ንምጕዳል፦ ብቆጽሊ ዘይቱን
ዝተዳለወ ሻሂ ምስታይ፡ ኣብ ኣካላትና
ዝርከብ ካርቦሃይድሬድ ናብ ሽኮር
ከይተቐየረ ክሓቅቕ ይሕግዘና። መግቢ
ቀልጢፉ ሓቒቑ መታቦላይዝ ኣብ
ምግባር ድማ ልዑል ጥቕሚ ስለ ዘለዎ፡
ኣካላትና ዘይሓቐቐ ስብሒ ንኸይክዘን
ይጠቕመና።
ንጸገማት ፍርያምነት፦ ናይ ምውላድ
ጸገም ንዘለዎም ደቂ ተባዕትዮ፡ መዓልታዊ
ብቆጽሊ ዘይቱን ዝተዳለወ ሻሂ ምስ
ዝስትዩ፡ ዘለዎም ናይ ወሊድ ጸገማት
ብልዑል መጠን ክፍውሶ ከም ዝኽእል
ክኢላታት የመልክቱ።
ቁጥዐ ንምፍዋስ፦ ኣብ ቆርበትና ዝኾነ
ናይ ቊጥዐ (ኣለርጂ) ስምዒታት ምስ
ዘጋጥመና፡ ዝተወቕጠ/ ዝተጀፍዐ ቆጽሊ
ዘይቱን ጌርና ኣፍኲስና ምስ እንደርዞ፡
ክስመዓና ዝጸንሐ ሳሓ ክጐድልን እቲ
ቊጥዐ ክሓውን ከም ዝኽእል ይንገር።
ንሕማም ሽኮር፦ ብቆጽሊ ዘይቱን
ዝተዳለወ ሻሂ፡ ንሕማም ሽኮር ኣብ
ምፍዋስን ኣብ ደም ንዝህሉ መጠን ሻኮር
ኣብ ምጕዳልን ልዑል ጥቕሚ ኣለዎ።
ንምፍዋስ ረኽሲ፦ ኣብ ኣካላትና፡
ብፍላይ ኣብ ደጋዊ ክፍሊ ሰብነትና
ዘጋጠመና መጕዳእቲ፡ ረኽሲ ከየስዕበልና
ምስ እንሰግእ፡ ዝተወቕጠ ቆጽሊ ዘይቱን
ኣብ ልዕሊ’ቲ ቊስሊ ምስ እንገብሮ ጽቡቕ
እዩ። ብመልክዕ ቆጽሊ ሻሂ ኣዳሊና’ውን
ንዝቖሰለ ክፍሊ ኣካላትና ክንሓጽበሉ ከም
እንኽእል ይንገር።
ብቆጽሊ ዘይቱን ዝተዳለወ ሻሂ ካብ
ውጽአት ንምህዳእ’ውን ጠቓሚ እዩ።
ሕማም ርእስን ኩርምቲን የህድእ።