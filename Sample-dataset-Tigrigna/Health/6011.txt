ምሉእ ኣገልግሎት፡ ክበሃል ከሎ ኣብ
ሕሙማት ምፍዋስ ዝቐንዐ ኣገልግሎታት
ጥራይ ዘይኮነ፡ ኣብ ምዕቃብን ምምዕባልን
ጥዕናን፡ ምክልኻል ሕማማትን፡ ተሃድሶ
ብሕማም ወይ ብኻልእ ዝሰንከሉ ኣባላት
ዘጠቓልል ሰፊሕ ኣገልግሎት ጥዕና
ምዝርጋሕ ማለት እዩ። እዚ ዘሎናዮ ዘበን
መዋእል ሓበሬታ ስለዝኾነን እዚ ምስ
ምኽፋት ላዕለዎት ቤት ትምህርታትን
ኮለጃትን ሕክምና ተፈጢሩ ንዘሎ
ኣካዳምያዊ ኣከባቢን ሃዋሁውን
ተጠቒምና፡ ስርዓተ ፍወሳና ዝያዳ ከም
ዝሕይልን ንዘይተመሓላለፍቲ ሕማማት
ግቡእ ኣቓልቦ ዝህብን ክንገብር ኢና።
ኣብ ሃገርና ዘይነበረ ሕክምናዊ ተክኖሎጂን
ኣገባብን በብእዋኑ፡ ኣድማዕነቱን ቀጻልነቱን
እናጽናዕና ብምትእትታው እናዕበናዮን
እናመሓየሽናዮን ክንከይድ መደባት
ኣውጺእና ክንሰርሓሉ ኢና። ክሳዕ
ሕጂ ኣማዕቢልናዮ ዘለና ቀንዲ ሓይልና፡
ኣብ ምምዕባል ጥዕናን ምክልኻል
ተመሓላለፍቲ ሕማማትን ዝቐንዐ እዩ።
እዚ ክዕቀብን ካብዚ ዘለዎ ዝያዳ ክሕይልን
እዩ መደብና።