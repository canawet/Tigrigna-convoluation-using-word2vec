“ሰሓቕ እቲ ዝበለጸ መድሃኒት እዩ”
ይበሃል። እዚ ሓሳብ’ዚ ንሓያሎ ዓመታት
ብተደጋጋሚ ተባሂሉ እዩ። የግዳስ ብሓቂ
ድዩ ሰሓቕ ብዝኾነ መንገድታት ንሰብነትና
ኣገዳሲ ዝኾነ? ዋዛ ጸላዊ ስምዒት እዩ።
ብምስሓቕ፡ ሓጎስካ እናወሰኸ ይኸይድ።
ምስ ሰባት ዘለካ ዝምድና ድማ፡ ጥቡቕ ከም
ዝኸውን ይገብር። ሰሓቕ ንሃዋሁ ናይ ገዛ
የምውቕ። ነታ ገዛ ናይ ሓጎስ መንፈስ ከም
ዝዓስላ ይገብር። ካብዚ ሓሊፉ ግና፡ ሰሓቕ
ኣብ ጥዕናና ሓያሎ ጥቕምታት ከም ዘለዎ
ሓካይም ይሰማምዑሉ። ንኣካላትና ብዝግባእ
ከም ዝሕክሞን ከም ዘሕውዮን ይዛረቡ።
ገለ ካብኡ፡
=> ነዊሕ ዕድመ ክትጸንሕ ይሕግዝ፦
ብኽኢላታት ስነ ኣእምሮ ዝተኻየዱ
መጽናዕትታት ከም ዘነጽሩዎ፡ ብዛዕባ ናይ
መጻኢ ነገራት እወታዊ ተስፋታት ዘለዎም
ዓበይቲ ሰባት ካብቶም ብዛዕባ ሕማቕ
ዝሓስቡ ሰባት ዝነውሐ ዕድመ ብህይወት
ይነብሩ። እዞም ትስፉዋት ሰባት ድማ፡
ህይወቶም ብሓጎስን ሰሓቕን ዝተመልአ
ምዃኑ እቶም መጽናዕትታት የነጽሩ።
=> ጸቕጢ ደም የጉድል፦ ብተደጋጋሚ
ሰሓቕ ዘዘውትሩ ሰባት ብሕማም ወቕዒ፡
ዝተፈላለዩ ሕማማት ልቢን ጽበት
ሻምብቆታት ደምን ክጥቅዑ ዘለዎም
ተኽእሎ ኣዝዩ ዝተሓተ እዩ።
=> ኣካላት የዛኒ፦ ካብ ውሽጢ ዝነቐለ
ሰሓቕ፡ ክህልወና ንዝኽእል ጭንቀት ኣልዩ
ኣካላትና ንኽዛነ ዝህልዎ ተራ ልዑል ምዃኑ
እዮም ክኢላታት ዘመልክቱ። ካብ ውሽጥና
ስሓቕ ምስ ዝመጸና ብፍላይ ጭዋዳታትና
ን45 ሰዓታት ተዛንዮም ንጥፈታቶም
ንኸካይዱ ከም ዝሕግዝ ይንገር።
=> ናይ ወጥሪ/ ጭንቀት ሆርሞናት
የጉድል፦ ኣብ እትስሕቀሉ እዋን፡
ብፍላይ ካብ ውሽጥኻ ምስ ዝኸውን፡
ጠንቂ ጭንቀትን ወጥርን ኣካላትና
ዝኾኑ ሆርሞናት ከም ዝጎድሉ ብምግባር፡
መጠን ናይ ሓጎስ ሆርሞናትና ከም ዝዓቢ
ይገብር። ከም ውጽኢቱ ምልእቲ መዓልቲ
መንፈስካን ኣካላትካን ህዱእ ከይኑ ክውዕል
ይሕግዝ።
=> ናይ ምጽዋር ዓቕሚ ኣካላት የዕቢ፦
ብሰንኪ ሰሓቕ እናጎደሉ ዝኸዱ ናይ
ጭንቀት ሆርሞናት፡ ናይ ምጽዋር ዓቕሚ
ኣካላትና ኣብ ምዕባይ ልዑል እጃም እዩ
ዘለዎም። ሰሓቕ፡ ዋህዮታት ናይ ምጽዋር
ዓቕሚ ኣካላትና ማለት (T Cells)
ብዝተዓጻጸፈ ቊጽሪ ከም ዝዓብዩ ይገብር።
ብዙሕ ዝስሕቕ ሰብ ብከም ሰዓል ዝኣመሰሉ
ተመሓላለፍቲ ሕማማት ብቐሊሉ ከም
ዘይጥቃዕ ሓካይም የመልክቱ።