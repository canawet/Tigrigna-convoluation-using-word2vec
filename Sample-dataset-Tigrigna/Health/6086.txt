ንሓደ ዓይነ ስዉር ሰብ፡ ብርሃን ዓይኑ ክትመልሰሉ
ምኽኣል ኣብ ዓውዲ ሕክምና ከም ዓብይ ዓወት
ጥራይ ዘይኰነ፡ ከም ተኣምር’ዩ ዝቚጸር። ምኽንያቱ፡
ዑረት ብጉድለት ብሓደን ስሩዕን ኣካል ዝመጽእ
ዘይኰነ፡ ብጉድለት ናይ ኣዒንቱ መትንታት ወይ’ውን
ብጉድለት ናይ ሓንጐል ኣካል ክኸውን ስለ ዝኽእል።
ክንዲ ዝዀነ፡ ንዑረት ምሉእ ብምሉእ ክትፍውስ
ዝከኣል ኣይኰነን። ይኹን’ምበር፡ ካብ መዓልቲ ናብ
መዓልቲ እናሰፍሑ ዝመጹ ዘለዉ ናይ ሕክምና
ጥበባት መሳጢ ውጽኢት የመዝግቡ ምህላዎም ዓቢ
ተስፋ’ዩ።
ድሮ’ኳ ብዙሓት ሰባት ብርሃን ዓይኖም ፈጺሞም
ቀቢጾም ዝነበሩ፡ ብሓገዝ ኣብ ዓይኖም ዝተተኽለሎም
ማሽን፣ ዝተፈላለየ ሕብርታት፡ መልክዕ ገጽ መግብን
ዝተፈላለዩ ኣቑሑትን ከለልዩ ክኢሎም ኣለዉ።
እቲ ዝተተኽለሎም መሳርሒ፡ ልክዕ ከም ዲጂታል
ካሜራ ምስልታት ብምስራሕ መልክዕ ኮድ (signal)
ናብ ሓንጐል ብመንገዲ’ቶም መትናዊ ዋህዮታት
ብምልኣኽ’ዩ ዝሰርሕ። እዞም ኣብ ዓውዲ ሕክምና
ተበጺሖም ዘለዉ ዓወታት ማእለያ የብሎምን። ኣብ
ቀረባ መጻኢ ብስነ-ፍልጠት ክብጻሕ ዝከኣል ልክዕነት
ኣፈዋውሳ ዘአንፍቱ ድማ’ዮም።