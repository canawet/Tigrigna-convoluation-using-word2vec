ነቶም ዝተረፉ ሸውዓተ ጠንቅታት ጽመት
ቅድሚ ምውላድ ከምኡ ድማ ምጽማም
ድሕሪ ምውላድ ቀጺልና ነቕበልኩም -
ሰናይ ንባብ፦
መ. ናይ መውስቦ ሕማማት፦ በዚ
ሕማም’ዚ ዝተጠቕዓ ኣደታት ምስዘይፍወሳ
እቶም ሕማም ዘምጽኡ ብዓይኒ ዘይረኣዩ
ደቀቕቲ ታህዋስያን ካብቲ ጥንሲ
ብምትሕልላፍ ምስ ግዜ ብዓቢኡ ናይ ኣካል
ጉድኣት ብፍላይ ድማ ጽመት የኸትል።
ስለዚ ሕማም መውስቦ ዘጋጠመን ኣደታት
ቅድሚ ምጥናሰን ቅልጡፍን ሕክምናዊ
ክንክንን ፍወሳን ክገብራ ይግባእ።
ለ. ንብርቱዕ ድምጺ ምቅላዕ፦ ስራሕ
ክብረት’ዩ። ስለዝዀነ ድማ ሂወትን ናብራን
ደቂሰባት ምስ ስራሕ ዝተኣሳሰረ እዩ።
ኩነታት ስራሕና ምቹእ ምስዘይከውን፡
እኹልን ብቑዕን ናይ ድሕነት መሳርሒታት
ምስ ዘይህሉን ብቐጻሊ ኣብ ብርቱዕ ድምጺ
ዘለዎ ማሽነሪታት እንሰርሕ ምስ እንኸውን
ናይ ምስማዕ ክእለትና ካብ ግዜ ናብ
ግዜ እናጐደለ ይመጽእ’ሞ ናብ ጽመት
የብጽሓና። ብርቱዕ ድምጺ ብገምጋም
ዳርጋ ፍርቂ ሸፈነ ናይ ኩሎም ጠንቅታት
ጽመት ከምዝሽፍንን ብዓለም ደረጃ ድማ
5% ካብ ህዝቢ ዓለም በዚ ምኽንያት
ጽመት ከምዘጋጥሞምን ይፍለጥ። ድምጺ
ጀት፡ ከበድቲ ማሽነሪታት፡ ነተጕትን እቶም
ዓበይቲን ሃሰይትን ድምጽታትን ጠንቅታት
ጽመት እዮም። ገለ ድምጽታት ፈኰስቲ
ዝመስሉ ግን ከኣ ብተደጋጋሚ ምስ
እንቃላዕ ናብ ጽመት ከምርሑና ዝኽእሉ
እዮም። ንኣብነት ናይ ሙዚቃ መስምዒ
ብተኸታታሊ ምጥቃም፡ ናይ ተለቪዥን
ድምጺ፡ ናይ ሬድዮ ድምጺ፡ ሕጺጽታ
ናይ ሓጺን፡ ማሽን ድራም፡ ሞተር መኪና፡
መንቀጺ ጸጕሪ ርእሲ፡ ብርቱዕ ፋጻን ዓው
ዝበለ ጫውጫውታን ኣብ ከባቢ እዝኒ ወዘተ
እናተደመረ ምስ ከደ ንጽመት ከቃልዓና
ስለ ዝኽእል ከስተብህለሉ ይግባእ። ኣብ
ገለ ዕምር ዝበለ ኢንዱስትሪ ዘለወን ሃገራት
ብብርቱዕ ድምጺ ማሽነሪታት ንዝስዕብ
ጠንቅታት ንምግታእ ፍሉይ ሕግታት
ከርቅቓ ይረኣያ እየን።
ሐ. እርጋን፦መስርሕ ሂወት ኰይኑ ወዲ-
ሰብ ዕድመ እናደፍአ ክኸይድ እንከሎ
እቶም ዋህዮታት ኣካላት ስለ ዝሞቱ ናይ
ቆርበት ምዕጣርን ምጭምዳድን ብዓቢኡ
ድማ እቶም ኣብ ውሽጢ ኰክልያ ዘለዉ
ዋህዮታት ጸጕሪን ናይ ምስማዕ ህዋሳትን
እናጐደሉን እናሞቱን ስለ ዝኸዱ ናብ
ጽመት ከብጽሓና ይኽእል። 