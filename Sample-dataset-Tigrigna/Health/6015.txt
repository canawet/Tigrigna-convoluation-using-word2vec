ቲቢ ካብ ሰብ ናብ ሰብ ዝመሓላለፍ
እቲ ዝኸፍአ ሕማም እዩ። ስለዚ ብፍላይ
ስድራቤት ሕሙም ምስ ዝህልዋ ልዑል
ጥንቃቐ ክትገብር ይግባእ።
ዓለማዊ መዓልቲ ቲቢ፡ ዓመታዊ 24
መጋቢት’ዩ ብደረጃ ዓለም ተዘኪሩ
ዝውዕል። ኣብ’ቲ ዕለት’ቲ ድማ ነቲ
ሕማም ዝምልከት ዝተፈላለየ ቀስቃሲ
ቴማን ጽሑፍን ካልእ ምድላዋትን
ይግበር።
ጠንቂ ሕማም ቲቢ ዝኾነ ባክተርያ፡
ንመጀመርያ ግዜ ህላወኡ ዘነጸረ ክኢላ
ስነ-ድቀ-ነብሳት ጀርመናዊ ዶክተር ሮበርት
ኮች’ዩ። ብ24 መጋቢት 1882 - ቅድሚ
134 ዓመት ምዃኑ’ዩ ድማ ረኺቡዎ።
ብድሕሪ’ዚ፡ ዓለማዊ ሕብረት ጸረ-ቲቢን
ሕማም ሳንቡእን ምስ ዓለማዊ ውድብ
ጥዕና ብምዃን 24 መጋቢት ከም ዝኽሪ
መዓልቲ ቲቢ ክትብዓል ሓያል ጻዕሪ’ኳ
እንተገበሩ፡ ብወግዒ ግን ብውድብ
ሕቡራት ሃገራት ኣይተኣወጀን።
ሓደገኛነት ናይዚ ሕማም ተራእዩ ግን
ብዙሕ ተጐስጒሱሉን ተነጊሩሉን’ዩ።
ኣብ 1995፡ እቲ ባክተርያ ካብ ዝርከብ
ድሕሪ 113 ዓመት ማለት’ዩ፡ ዓለማዊ
ውድብ ጥዕና ምስ ትካል ቲቢ ንግስነት
ነዘርላንድስ ብምዃን፡ ኣብ ከተማ ደንሃግ
- ነዘርላንድስ ኣብ ዝገበሮ ርክብ፡ 24
መጋቢት ንመጀመርያ ግዜ መዓልቲ ቲቢ
እናተባህለት ዓመታዊ ክትዝከር ብወግዒ
ኣዊጁ። ኣብ ዝቐጸለ ዓመት 1996 ከኣ፡
ዝተፈላለያ ውድባት፡ ከም ዓለማዊ ውድብ
ጥዕና፡ ኣህጉራዊ ሕብረት ጸረ-ቲቢን
ሕማም ሳንቡእን ካልኦት ውድባትን፡ ነቲ
ዕለት ዘንጸባርቑ ዝተፈላለዩ ንጥፈታት
ብምውዳብ፡ ንመዓልቲ ቲቢ ኣብዒለናኦ።
ብእኡ መንጽር ድማ፡ ኣፍልጦ ብዛዕባ’ቲ
ሕማም እናዛየደ ክመጽእ ኣኽኢሉ።
ሕማም ቲቢ ክፍወስ ዝኽእል ሕማም’ዩ።
ኣፈዋውሳኡ ድማ፡ ሓድሽ ሜላ ፍወሳ
ጸረ-ቲቢ (DOT’S) ዝብል ኰይኑ፡ ኣብ
ትሕቲ ቀጥታዊ ትዕዝብቲ ሰብ ሞያ
ጥዕና ዝውሰድ መድሃኒት’ዩ። እዚ ሜላ’ዚ፡
ከም ዓቢ ስጒምቲ ንኽትኣታቶ፡ ብዓለማዊ
ውድብ ጥዕና፡ ኣብ ጋዜጣዊ ዋዕላ በርሊን
- ጀርመን ብ1997 ተኣዊጁ። ክሳብ ሕጂ
ድማ ውጽኢታዊ ሜላ ኰይኑ ይቕጽል
ኣሎ።