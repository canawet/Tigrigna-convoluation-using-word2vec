ሚኒስትሪ ጥዕና፡ ምስ መሻርኽቱ
ብምትሕብባር ብዘካየዶ ኣብ ጐስጓሳትን
ናይ ስልጠና መደባትን ዘተኰረ
ንጥፈታት፡ ኣብ 2018 ውጽኢታዊ
ስራሕ ከምእተዓመ፡ ብ4ን 5ን መጋቢት
ኣብ ከተማ ባጽዕ ኣብ ዝተኻየደ ገምጋም
ተገሊጹ።
ኣብ ክታበት ህጻናት፡ ምክትታል ነብሰ-
ጾራት፡ ምውጋድ ጐዳእቲ ልምድታት፡
ምግታእ ለበዳዊ ሕማማትን ብጾታዊ
ርክብ ዝመሓለለፉ ሕማማትን ተጠርዩ
ዘሎ ንቕሓት፡ ውጽኢት ናይ’ቲ ብውህደት
ዝተኻየደ መደባት ከምዝኾነ፡ በብዞባኡ
ኣብ ዝቐረበ ጸብጻባት ተሓቢሩ።
ካብ ኩለን ዞባታት ሃገርና ዝተወከሉ
ኣባላት ሚኒስትሪ ጥዕና ኣብ ዝተረኽቡሉ
ኣኼባ፡ ኣብ ዞባ ዓንሰባ - ምኽላእ ዓንቀርን
መርዓ ትሕቲ ዕድመን ሓያል ጻዕሪ
ክካየደሉ፣ ኣብ ሰሜናዊ ቀይሕ ባሕሪ -
ማይ-ወለድ ሕማማትን ሕማም ዓሶን
ዝያዳ ኣድህቦ ክግበረሉ፣ ኣብ ዞባ ጋሽ-
ባርካ - ማሪታዊ እምነታትን ወቕታውያን
ኣራሰንቲ ሕማማትን ግቡእ ቈላሕታ
ክወሃቦም፣ ኣብ ዞባ ደቡባዊ ቀይሕ ባሕሪ -
ኣብ መርዓ ትሕቲ ዕድመን ተመሓላለፍቲ
ሕማማትን ጐስጓሳት ክቕጽል፣ ኣብ ዞባ
ደቡብ - ኣብ ትሕቲ ቊጽጽር ኣትዮም
ዝጸንሑ ሕማማት ዳግማይ ንኸይክሰቱ
ክካየድ ዝጸንሐ ንጥፈታት ብዝለዓለ
ክድፋኣሉ ኣብ መደምደምታ ተበጺሑ።
ኣብ ሚኒስትሪ ጥዕና ሓላፊ ክፍሊ
ሓበሬታን ጐስጓስን ኣቶ ገብረሚካኤል
ተስፋዝጊ፡ ብዛዕባ’ቲ ‘ኣብ ማሕበራዊ
ገጻት ተጻሒፉ’ እናተባህለ ዝጋዋሕ፡
“ኣብ ፔርሙስ ናይ ሻሂ ካንሰር ዘስዕብ
ባእታ ኣሎ”፣ “ሽኮርያ ብማይ ውዑይን
ኣባዕኸን ይሓዊ እዩ” ዝብል ግጉይ
ሓበሬታ፡ ነቲ ዝካየድ ጐስጓሳት ብኣሉታ
ዝጸሉ ስለዝኾነ፡ ግቡእ ኣቓልቦ ክወሃቦ
ይስራሓሉ ምህላዉ ኣረዲኡ።