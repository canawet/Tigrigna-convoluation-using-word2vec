ዝተፈላልዩ ሓደጋታት፡- ሂወትና
መዓልታዊ ንዝተፈላለዩ ሓደጋታት
ዝተቓለዐት እያ። ንኣብነት ምውዳቕ፡
ማህረምቲ በላሕቲ ነገራት ኣብ እዝንና
ብምጥቃም ወዘተ ጽመት ከስዕቡልና
ይኽእሉ።
ሜላ ምክልኻል ጽመት
 ኣእዛንና ኣዝየን ተነቀፍቲ
እየን። ስለዝዀነ ጽመት ኣብ ስንክልና
ደረጃ ከይበጽሐ ክንከላኸሎ እንኽእል
ስለዝዀነ ከይኰነ ወግን ከይተሰብረ ጸግን፡
እቲ ዝበለጸ ሕክምና ቅድሚ ሕክምና
ስለዝዀነ ስድራቤታትን መላእ ሕ/ሰብን
ክነቕሓሉ ኣገዳሲ እዩ። ብዓቢኡ ድማ
ናብ ወለዲ ዝቐንዐ ጐስጓስን ኣስተምህሮን
ብውዱብ መልክዕ ክተኣታቶ ኣገዳሲ
እዩ።
 ዝዀኑ መድሃኒታት ድማ
ህጻናት ካብ ዘርክቡዎ ቦታ ምርሓቕን
ኣመና ጥንቃቐ ምግባርን።
 እዝንና እንተሓሚምና ድማ
ተቐላጢፍና ናብ ሕክምና እዝኒ ብምኻድ
ግቡእ ፍወሳ ምግባር።
 ቈልዑ ኣእዛኖምን
ኣፍንጫኦምን ክረክስ እንከሎ፡ ብበላሕትን
ብድሩቓትን ነገራት ከይስርስሩ ኣብ እዋኑ
ግቡእ ሓበሬታ ክወሃቡ ኣለዎም። ክጻወቱ
እንከለዉ ድማ ብሓመድ ኰነ ብሑጻ
ክገጫጨቡ፡ ኣብ እዝኖም ኵር ከይበሃሃሉ፡
ጕንዲ እዝኖም ከይተሃራረሙ ምምካር።
 ዝዀኑ ኣራሰንቲ ሕማማት
ብዓቢኡ ድማ ረኽሲ እዝኒ ምስ ዘጋጥም፡
ብቕልጡፍ ናብ ሓኪም እዝኒ ምኻድ፣
መግሊ ዝፈስስ ዘሎ እዝኒ ብዝዀነ ነገር
ፍጹም ዘይምውታፍ፣ ኵሉ ግዜ ብጽርየት
ምሓዝን ምስ ተሓጸብና ድማ ብጽሩይ
ጨርቂ ምድራዝ።
 ኣደታት ኣብ ግዜ ጥንሲ
ንዕሸል ዝሃሲ መድሃኒታት ብዘይ ናይ
በዓል ሞያ ምኽርን ማዕዳን ብኢደ ዋኒነን
ክወስዳ ከምዘይብለን፡ ንዝወሃብ ናይ ጸረ-
ንፍዮ፡ ጽግዕን ኣንቅጽን ካልእ ሕማማትን
ብግቡእ ክጥቀማሉ ይግባእ።
 ነብሰጾራት ግቡእ ሕክምናዊ
መርመራ ክገብራን ቅድምን ድሕርን
ሕርሲ ድማ ብዝተኻእለ መጠን
ዝተመጣጠነን ኣዮዲን ዝተሓወሶ መግብን
ክምገባ ኣለወን።
 ቈልዑ ዝዀነ ዘይንቡር ናይ
ምልህዛዝ ምልክታት፡ ኣብ
ትምህርቲ ድማ ዝሕታለ ምስ
ዘርእዩ፡ ቅልጡፍ ስጕምቲ
ምውሳድ የድሊ።
 ናይ ሓንጐል መጕዳእትን
ሓደጋታትን ከኸትሉ ካብ ዝኽእሉ ነገራት
ምርሓቕን ኣድላዪ ጥንቃቐ ምግባርን።
 ዝዀነ ሰብ እዝነይ ኣሳሕዩኒ
ኢሉ ብበላሕቲ ነገራት ዘይምኹካዕ፡ ከምኡ
ድማ ኩኩዕ ክኣሊ ኢሉ ኣእዛኑ በላሕቲ
ነገራት ዘይምጥቃም። ኩኩዕ ንእዝንንና
ዘለስልስን ካብ ግዳማዊ ባእታ ዝከላኸለልና
ኣገዳሲ ምዃኑ ተመራመርቲ ሰብ ሞያ
ጥዕና በብእዋኑ ይገልጹ ስለዘለዉ፡ ብግቡእ
ምርዱኡ ኣገዳሲ’ዩ።
 ዝዀነ ሰብ ካብ ብርቱዕ ድምጺ
ምቅላዕ ምርሓቕ ግድነት እንተዀይኑ ግን
ኣእዛን ብጨርቂ ኰነ ብጡጥ ክውተፍ
ከምዘይብሉ፡ መታን ኣየር መውጽኢ
ክረክብ ኣፍን ኣፍንጫን ኣብ ሓደ ህሞት
ምዕባስ ግጉይ ምዃኑ ምግንዛብ የድሊ።
 ኣብዚ ሕጂ እዋን ኣብ ሃገርና ሳላ
ጽፉፍ ኣቕርቦት ሕክምናዊ ኣገልግሎትን
ብሚ/ጥዕና ዝግበር ዘሎ ወፍሪ፡ ክታበት
ትሕቲ 5 ዓመትን ንቕሓትን ጽመት
ክጐድል ከምዝኽእል ፍሉጥ’ዩ። ይኹን
ደኣ’ምበር ዝርግሐ ጽመት ካብ ቦታ ናብ
ቦታ ስለዝፈላለ ኣብቲ ብጻዕቂ ዝረኣየሉ
ከባቢ ፍሉይን እዋናውን መጽናዕቲ
ብምግባር ንምክልኻሉ ጻዕሪ ከምዝሓትት
ምዝኽኻር ኣገዳሲ’ዩ።
 ጽመት ብቐንዱ ማሕበራውን
ኮማውን ዛዕባ ስለዝዀነ፡ ብሕክምና ተነጺሩ
ምሕካም ዘድልዮ እንተዀይኑ ብዘይወዓል
ሕደር ናብ ሕክምና እዝኒ ብምኻድ
ብግቡእ ክሕከም ኣለዎ። ፍጹም(ብምልኣት)
ጽመት ዘለዎም ሰባት ድማ ተጠቀምቲ ናይ
ተሃድሶ ደገፋት፡ ምኽሪን ማዕዳን፡ ትምህርቲ፡
ሞያዊ ስልጠናን ቋንቋ ምልክትን ናይ
ስራሕ ዕድላትን ካልኦት መሰላትን መታን
ክረኽቡ፡ ኣብ ሃገራዊ ማሕበር ጽሙማን
ኤርትራ ክምሕበሩ ይግባእ።