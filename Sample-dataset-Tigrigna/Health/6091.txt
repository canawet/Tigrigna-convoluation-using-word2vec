ኣብ ዓለም ኣብ ርብዒ ዓመት
ናይ 2019 ምስ ናይ ዝሓለፈ ዓመት
ብምውድዳር፡ ተርእዮ ሕማም ንፍዮ
ብተዓጻጻፊ ከምዝወሰኸ ዘነጸረ እቲ
ውድብ፡ ኣንጻር ክታበት ኣብ ሕብረተሰባት
ዝሰርጽ ዘሎ ኣሉታዊ ኣተሓሳስባ ብኣጋኡ
እንተዘይተወጊዱ፡ ወለዲ ንደቆም ካብ
ምኽታብ ከይቁጠቡ ስክፍታ ከምዘሎ
ገሊጹ።
ኣብዚ ቀዳማይ ርብዒ ናይዚ ዓመት’ዚ
ኣብ 170 ሃገራት ልዕሊ 110 ሽሕ ተርእዮ
ሕማም ንፍዮ ከምእተመዝገበ እቲ ውድብ
ይጠቅስ። ኣብ 2018 ኣብ 163 ሃገራት
ልዕሊ 28 ሽሕ ተርእዮ ናይቲ ሕማም ብ300 ሚእታዊት ክውስኽ እንከሎ፡
ኣብ ኣፍሪቃ ድማ ብ700 ሚእታዊት
ከምዝወሰኸ እቲ ጸብጻብ የመልክት።
ኣብ ዝተፈላለየ ሃገራት መራሕቲ
ትካላት እምነት ኣንጻር ክታበት ኣሉታዊ
ኣተሓሳስባ ዘስርጽ ጐስጓሳት ከካይዱ
ከምዝረኣዩ ይግለጽ።
ዝሓለፈ ሰሙን ኣብ ከተማ ኒው-ዮርክ
‘ብሩክሊን’ ኣብ ዝተባህለ ከባቢ ኣብ ዝነብሩ
ኮሚኒቲ ኣይሁድ ተርእዮ ሕማም ንፍዮ
ገኒኑ ስለዝተራእየ ከንቲባ ናይታ ከተማ
ህጹጽ ድንጋገ ከምዝኣወጀ ዝፍለጥ እዩ።
ኣብ ሓያሎ ከባቢታት ብሰንኪ ዘይርጉእ
ኩነታትን ሕጽረት መሳለጥያታትን፡
ሓያሎ ቈልዑ ክታበት ጸረ-ንፍዮ
ክረኽቡ ከምዘይከኣሉን ኣብ ገሊኡ
ድማ ሃይማኖታውያን መራሕቲ ብሰንኪ
ዝህቡዎ ኣንጻር ክታበት ዝቐንዐ ኣስተምህሮ
ወለዲ ንደቆም ካብ ምኽታብ ይቚጠቡ
ምህላዎምን ውድብ ጥዕና ዓለም የረድእ።