ኣብ ዝተፈላለየ ቦታታት ዓለምና፡ መጀመርያ
ምፍሳስ ጽግያት ከም ምኽንያት ሓጐስ ተወሲዱ
ዝበዓለሉ ኣጋጣሚታት ኣሎ። ግርዝውና ጓለንስተይቲ
ድማ ኣብ ዝተፈላለየ ከባቢታትን ሕብረተሰባትን
ዓለምና ከም ምብጋስ ናብ ሰበይትነትን ምንጪ ሓበንን
ስለ ዝውሰድ ብኽብ ዝበለ ጽምብላት እዩ ዝበዓል።
ኣብዚ ኣጋጣሚታት’ዚ ድማ ናብቲ ሕብረተሰብ
ሓዳስ ሰበይቲ ስለ ዝተጽንበረቶም እቶም ማሕበረ
ሰብ ናይቲ ከባቢ ነታ ብጽሕቲ ዝተፈላለየ ህያባት
ብምብርካት ናይ ሳዕስዒትን ፈንጠዝያን ድሙቕ
በዓል የካይዱ።
እዚ ብገሳ ጐራዙት ደቀንስትዮ’ምበኣር ንስለ
ጽምብል ጥራይ ዘይኰነ፡ ንብምሉኡ ግዜ ግርዝውና
እዩ ዝውክል። እተን ደቀንስትዮ ብሓባር ሰበይቲ
(እኽልቲ ጓለንስተይቲ) ማለት እንታይ ምዃኑ
ብሓባር ይመሃራ። እተን ኣገዳሲ ክፋል ናይዚ
መስርሕ ምምሃር ድማ ካብተን ዓበይቲ ኣደታት
ናይቲ ዓዲ እዩ ዝርከብ።
ኣብ ገለ ገለ ባህልታት’ውን፡ ዳግመ ጉብዝና
(rejuvenation) ወይ ሓድሽ ህይወት ምሃብ ብዝብል
ስያመ፡ ኣገዳሲን ፍሉይን ጽምብላት ይካየዱ እዮም።
እዚ ምስግጋር ጐራዙ ናብ ሰበይትነት ድማ ነተን
ደቀንስትዮ ጥራይ ዘይኰነ ንመላእ እቲ ማሕበረሰብ
ከም ዳግማይ ምውላድ እዩ ዝሕሰብ። ምስቲ
መጀመርያ ዝፈስስ ደም ድማ እታ ጐርዞ ህይወት
ብዝህብ ሃናጺ ሓይሊ ትምላእ። መስርሕ ምስግጋር
ካብ ቁልዕነት ናብ ምልእቲ ሰበይቲ ኣብ ዝተፈላለየ
ባህልታት ዓለምና ንምፍላጥ’ምበኣር ናብ ታሕቲ
ንቐጽል፡-
ዕድመ ብጽሕና ወይ ግርዝውና ብተፈጥሮኡ ግዜ
ምምሃርን ምቅርራብን እዩ። ኣኒ ካመሮን ዝተባህለት
ጸሓፊት ኣብታ Child of Her People እትብል
መጽሓፋ ከምዝገለጸቶ፡ ኣብ ቀቢላ ክሪ ዝበሃሉ
ሕብረተሰብ ናብ ግርዝውና (9 ዓመት) ዝበጽሐት
ጓለንስተይቲ፡ ካብታ ሰዓት ኣትሒዛ፡ ነፍሲ ወከፍ
ፍርቂ ክፋል መዓልቲ፡ ምስ በቲ ቀቢላ ዝተመርጸት
(ወኪል) ዓባይ ሰበይቲ ትቕመጥ። 