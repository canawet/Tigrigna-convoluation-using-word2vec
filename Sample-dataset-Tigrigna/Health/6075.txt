ንደቅኻ ጥዑይ ኣመጋግባ ንኸዘውትሩ
ካብ ግዜ ንእስነቶም ኣትሒዝካ
ከተለማምዶም ኣለካ። ካብ ግዜ ቈልዕነቶም
ምጅማር ድማ ጥዑይ ኣካላት ኣጥሪዮም
ንኽዓብዩ ስለዘኽእሎም እቲ ዝበለጸ ግዜ
ይገብሮ። ገለ ወለዲ ንደቆም ጥዑይ ልምዲ
ናይ ኣመጋግባ ኣብ ምምሃር ሸለልትነት
ከዘውትሩ ይርኣዩ’ዮም። ጥዑይ ኣመጋግባ
ብልምዲ ክምዕብል ከምዝኽእል’ውን
ስለዘይርድኡ፡ ኣይግደስሉን። ብሰንኪ’ዚ
ከኣ፡ እቲ ውላዶም ዘይስሩዕ ባህሪያት
ኣመጋግባ ስለዝሕዝ፡ ምስ ዓበየ ዝረኸቦ
መግቢ ክበልዕ ኣይክእልን ጥራይ
ዘይኰነ፡ ስሩዕ ኣመጋግባ ብዘይ ምኽታሉ፡
ግዳይ ሕማማትን ዘይተደልየ ባህሪያትን
ክኸውን ይኽእል። በዚ ከኣ ሂወት
ንዕኡን ንስድራቤቱ ዘይተኣስረት ማእዶ ትዀኖም።
ብንእስነትካ ተማሂርካዮ ዘይዓበኻ ነገር
ምስ ዓበኻ ክትምሃሮ ይኹን ከተተግብሮ
ኣመና ስለዝብርትዕ፡ ነዚ ናይ ኣመጋግባ
ልምዲ ወለዲ ብኣጋኡ ክነቕሕሉ
ይግባእ። ውላዶም ዕሸል እንከሎ’ዮም
ጥዑይ ኣመጋግባ እናልመዱ ከዕብይዎ
ዘለዎም። ባህሪያት ውላዶም ብንእስነቱ
እንከሎ እንተዘይኣማእዚኖሞ፡ ምስ ዓበየ
ከማእዝንዎ ክብርትዖምን ኣብ ጸገም
ክወድቁን ግድን’ዩ። ብዙሓት ወለዲ፡
“ወደይ ናይ ኣመጋግባ ጸገም ኣለዎ፣
ዝቐረብካሉ ዓይነት መግቢ ኣይምገብን፣
ስሩዕ ስዓታት ኣመጋግባ ኣይክተልን’ዩ፣”
ወዘተ ክብሉ ዝስምዑ’ውን ብሰንኪ’ዚ’ዩ።
ምኽንያቱ፡ ንውላዶም ብንእስነቱ እንከሎ
ጥዑይን ስሩዕን ዓይነት ኣመጋግባ ኣለማሚዶም ኣየዕበይዎን።
ኣብ ውላድካ ጥዑይ ኣመጋግባ
ከተጥሪ ቀሊል ጻዕሪ ዝሓትት ኣይኰነን።
ብፍላይ ውላድካ ከም ቺኰላታ ዝኣመሰሉ
ምቁራት መግቢ ዝፈቱ እንተድኣ ኰይኑ፡
እቲ ዝድለ ባህሪያት (ጥዑይ ኣመጋግባ)
ከተልምዶ ሓያል ቃልሲ ክሓትት’ዩ።