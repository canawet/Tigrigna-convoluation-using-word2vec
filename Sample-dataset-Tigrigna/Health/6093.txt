ዓለማዊ መዓልቲ ጥዕና ምኽንያት ብምግባር፡
ካብ 10 ክሳብ 13 ሚያዝያ ኣብ ጐደና ከተማ
ከረን፡ ጐስጓሳዊ ናጻ ሕክምናዊ መርመራታት
ተኻዪዱ።
እቲ፡ “ኣድማሳዊ ሸፈነ ጥዕና፡ ንዝኾነ ሰብ ኣብ
ዝኾነ ቦታ” ብዝብል ቴማ ብምውህሃድ ጨንፈር
ሚኒስትሪ ጥዕናን ምምሕዳር ከተማን ዝተወደበን፡
ግዝያዊ መመርመሪ ቦታ ብምድላው ዝተኻየደን
መደብ፡ ብቐንዱ ኣብ ሕማማት ሽኮርያ፡ ጸቕጢ
ደም፡ ዓይኒን ስኒን ዘተኰረ እዩ ነይሩ።
ተሳትፎ ህዝቢ ልዕሊ ትጽቢቶም ምንባሩ ዝገለጸ፡
ኣብ ዞባ ዓንሰባ ሓላፊ ምክትታል ዘይተመሓላለፍቲ
ሕማማት፡ መንእሰይ ሚካኤል ተኽላይ፡ እቲ
መደብ ብልዑል ተሳታፍነት ምምሕዳራት ከባብን
ህዝቢን ዕዉት ምንባሩ ሓቢሩ።
መዓልታዊ ኣስታት 700 ልዕሊ 40 ዓመት
ዝዕድመኦም ዜጋታት - ናይ ሽኮርያን ጸቕጢ
ደምን፡ ልዕሊ 800 ተመሃሮ ድማ - ናይ ዓይኒን
ስኒን መርመራታት ከምዝገበሩን፡ ኩነታት
ጥዕናኦም ክፈልጡ ከምዝኸኣሉን፡ መንእሰይ
ሚካኤል ብተወሳኺ ገሊጹ።
ካብ ሆስፒታል ከረን - ነርስ ወልደሚካኤል
ተኽላይ ድማ፡ ሕማምካ ምፍላጥ ፈውስኻ
ምፍላጥ ስለዝኾነ፡ ዜጋታት ኩነታት ጥዕናኦም
ንምፍላጥ ቀጻሊ መርመራታት ክገብሩ
ኣዘኻኺሩ።