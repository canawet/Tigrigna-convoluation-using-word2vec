ከም ዝፍለጥ፡ ኣብ ኣውቶቡሳት፡ ዳርጋ ኩሉ
ህዝቢ ኣብ ዝተፈላለየ ኣጋጣሚታትን ብዝተፈላለየ
ምኽንያትን ካብን ናብን ይንቀሳቐስ እዩ። ርሕቕ
ዝበለ ጕዕዞ ክኸውን ከሎ፡ ወይ እውን ቈልዑ ኣብ
ዝህልዉሉ ድማ፡ ገያሾ ማይ ሳሓ ሒዞም ክጐዓዙ
ይረኣዩ። ብተወሳኺ እውን ኣብ ገለ ኣውቶቡሳት
ንዝሓመመ ሰብ ተባሂሉ ዝወሃብ ከረጢት ፕላስቲክ
ኣሎ። እንተ ርኢና ግን፡ ዝተወደአ ጎማ ናይ
ማይ ስሓ ይኹን ሰብ ዝተጠቕመሉ ፕላስቲክ፡
ብፍኒስትራ እናተደርበየ ኣብ ፍቐዶኡ እዩ ዝዝሮ
ዘሎ።
ኣብ ሓያሎ ሃገራት፡ በቲ ካብ ህዝባዊ መጐዓዝያ
ይኹን ናይ ግሊ መካይን ዝድርበ ፕላስቲካዊ
ነገራት ንምእካብ ተሸጊረን እየን። ምኽንያቱ፡ ኣብ
ሰፊሕ ዝርገሐ ኣብ ፍቐዶኡ ስለ ዝድርበ፡ ብቐሊሉ
ክእረ ዝኽእል ዘይምዃኑ። ኮታ ህዝባዊ መጐዓዝያ
ይኹና ናይ ግሊ መካይን፡ ኣብ ሓንቲ ሃገር ዳርጋ
ኣብ ዘይበጽሓኦ ቦታ ስለ ዘይብለን፡ ካብ’ዚኣተን
ዝድርበ ፕላስቲካዊ ጐሓፍ ዳርጋ ኣብ ምሉእ
ሃገር ዝዝርጋሕ እዩ። እዚ ስለ ዝዀነ እዩ ድማ
ንኽጥርነፍ ኣሽጋሪ ዝገብሮ።
ኣብ ሃገርና እውን፡ በዚ መንገዲ ዝተደርበየ
ፕላስቲካት ኣብ ፍቐዶ መንገዲ እዩ ዝረአ።
ገሊኡ ኣብ ኣግራብ ተንጠልጢሉ፡ ገሊኡ ኣብ
ገምገም ጽርግያታት ተዘርዩ፡ ገሊኡ እውን
ብንፋስን ውሕጅን እናተወስደ ኣብ በረኻታት
ይዝርጋሕ። ነዚ ከም’ዚ ዝበለ ተርእዮ ብቐሊሉ
ክንቆጻጸሮ ንኽእል እንተ ዀንና’ኳ፡ ክሳብ ሕጂ
ግን ኣድህቦ ዝተገብረሉ ኣይመስልን ዘሎ።