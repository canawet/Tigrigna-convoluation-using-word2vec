ናይ ከተማ ይኹን ናይ ሰብ ግርማ ጽሬት እዩ።
ብዓቢኡ ድማ ጥዕና ህዝቢ ክሕሎ እንተ ዀይኑ፡
ብቐዳምነት ጽሬት ክህሉ ኣለዎ። ከምኡ ስለ ዝዀነ እዩ
ኣብ ብዙሓት ዓድታት “ነጻ ካብ ቀልቀል” ዝብል ሸቶ
ንምውቃዕን ካልእ ዝተፈላለየ ናይ ጽሬት ንጥፈታትን
ዝካየድ።
እዚ ሕጂ ኣብ ዝተፈላለየ ቦታታት ዘሎ ዝዘዓገ
ርስሓት፡ ኣብ ገሊኡ ቦታታት ንመዕበጢ ግዲ ተሓሲቡ፡
ብዚንጎታትን ሓመድን ተኸዲኑ እዩ ዝረአ። ኣብ ክንዲ
ጠንቁ ተፈሊጡ ነባሪ ፍታሕ ዝግበረሉ፡ ጨና ይኹን
ምፍሳስ ንዘይተርፍ ክዕበጥ ከም ዝተፈተነ እዩ። እቲ
ዝገርም ድማ፡ ኣብ ልዕሊ’ቲ ሓመድን ዚንጎን ከም
ናይ ማይ ስሓ ጎማ፡ ወረቓቕቲ፡ ኣጭርቕቲ ዝኣመሰሉ
ጐሓፋት እናተደረቦ፡ ናብ እንዳ ጐሓፍ ምቕያሩ
እዩ።
ጽሬት ምሕላው ንኹሉ ሰብ ዝምልከት ወይ
እውን ናብ መንግስቲ ጥራይ ዝግደፍ እንተ ዘይኰነ’ኳ፡
ከም’ዚ ዝኣመሰለ ኩነታት ክረአ እንከሎ፡ እቲ ጽሬት
ከተማ ናይ ምቍጽጻር ሓላፍነት ዘለዎ ኣካል፡ ስጕምቲ
ክወስድ እዩ’ቲ ትጽቢት። ከም ናተይ ትጽቢት ወይ
እውን ኣረኣእያ፡ ከም’ዚ ዝበለ ገሊኡ እንታይ ምዃኑ
ዘይፍለጥ ገሊኡ ድማ ናይ ሽቓቕ ርስሓት፡ ይትረፍዶ
ንወርሕን ልዕሊኡን ኣብ ዓበይቲ ጎደናታት ክጸንሕ፡
ንመዓልታት ክጸንሕ እውን ኣይምተገብአን። እሞ
ድማ ኣብ’ታ ብጽሬት ኣብ ምሉእ ዓለም እትጽዋዕ
ከተማ ኣስመራ።
ከም’ቲ “ክምብል በለ እምበር ኣይተኻዕወን”
ዝተባህለ ግን፡ ሕጂ እውን ናብ ዝኸፍአ ደረጃኡ
ከይበጽሐ ከሎ፡ ዝምልከቶ ኣካል ነዚ ተርእዮ ቀዳምነት
ሂቡ፡ ከተማ ኣስመራ ንኽትጸሪ ቅልጡፍ ስጕምቲ
ክወስድ እምሕጸን።