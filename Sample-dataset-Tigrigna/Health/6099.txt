ምሕርናኽ ልሙድ ኩነታት ኮይኑ ኣብ
ዝኾነ ሰብ ክርአ ይኽእል። ሽሕ’ኳ ኣብ ደቂ
ተባዕትዮን ከስዓት ሰባትን ዝርአ እንተኾነ፡ ምስ
ዕድመ እናበኣሰ ከም ዝኸይድ ይንገር።
እቲ ምሕርናኽ ሳሕቲ ዘጋጥም ክኸውን
እንከሎ፡ ዝበዝሐ ግዜ ብጸገም ናይ ኣዳቕሳ
ዝሰዓበ ክኸውን ከም ዝኽእል እዩ ዝንገር። እቲ
ምሕርናኽ ቀጻልን ልሙድን ምስ ዝኸውን
ግና፡ ኣብ ርእሲ’ቲ ኣብ ከባቢኻ ንዘለዉ ሰባት
እትፈጥሮ ረብሻ፡ ንጥዕናኻ’ውን ኣስጋኢ ከም
ዝኸውን ክተስተብህል ይግባእ። ስለዚ ናብ
ሓኪም ምኻድን ግቡእ ክንክንን ምኽርን
ካብ ሓካይም ክትረክብ የድሊ።
ጠንቂ ምሕርናኽ
ምሕርናኽ ኣብ ዓንቀር (uvula)ከምኡ’ውን
ትንሓግ (palate) ዝርከቡ ኣካሊት (tissues)
ኣብ ግዜ ድቃስ ብምዝናዮም ክፍጠር
ዝኽእል ጸገም እስትንፋስ እዩ። እዞም ኣካሊት
ኣመና ብምዝናዮም ነቲ ሻምብቆታት ኣየር
ይዓጽውዎ’ሞ ምንብድባድ ናይ ኣየር ወይ
ድማ ምሕርናኽ ይፍጠር። ምሕርናኽ በዞም
ዝስዕቡ ጸገማት’ውን ይኽሰት እዩ፦
=> ድኽመት ጎሮሮ፦ እዚ ኣብ ግዜ ድቃስ እቲ ጎሮሮ ክዕጾ ዝገብር ጸገም እዩ።
=> ምምዝባል ናይ መንጋጋ፦ እዚ
ብሰንኪ ጸገማት ናይ ጭዋዳ ክፍጠር
ይከኣል።
=> ምኽሳዕን ልዕሊ ንቡር ክብደትን -
ኣብ ጎሮሮን ሻምብቆ እስትንፋስን ዘየድሊ
ስብሒ ከም ዝህሉ ክገብር ይኽእል።
=> ጥዕናዊ ጸገም ኣብ ኣፍንጫን
ሰርኖን - ቁጥዐ ናይ ኣፍንጫ ከም ኣብነት
ይጥቀስ።
=> ጸገም ስርዓተ ድቃስ።
=> ኣልኮላዊ መስተ ምውሳድ፡ ግዙእ
ሽጋራን ካልእ ወልፍታትን ምዃን።
=> ብሕቖ ኣንቃዕሪርካ ምድቃስ - እዚ
መልሓስ ንውሽጢ ጠሊቓ ንመስመር
እስትንፋስ ክትዓግቶ ከም ኣትኽእል
ይንገር። ቀጻሊ ምሕርናኽ ምልክት ናይ ዝተፈላለዩ
ጥዕናዊ ጸገማት ክኸውን ከም ዝኽእል
ሓካይም የመልክቱ። ሓደ ካብኦም ዕጉት
እስትንፋስ ኣብ ግዜ ድቃስ። እዚ’ውን
ንባዕሉ ዝተፈላለዩ ጸገማት’ዩ ዝፈጥር፦
* ዕጉት እስትንፋስ ኣብ ግዜ ድቃስ
- ሃለዋት ምጥፋእን ምዕባስን ከስዕብ
ይኽእል።