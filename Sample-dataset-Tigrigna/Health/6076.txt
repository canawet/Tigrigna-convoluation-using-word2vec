ብመሰረት ሓድሽ መጽናዕቲ፡
ትሑት ቅብኣት ዘለዎ ርጉኦ
ምምጋብ፡ ካብ ልዑል ጸቕጢ ደም
ክከላኸል ከምዝኽእል ተገሊጹ።
እቲ መጽናዕቲ ን15 ዓመታት
ዝቐጸለ ኰይኑ፡ እቶም ትሑት
ቅብኣት ዘለዎ ርጉኦ ዝበልዑ ሰባት
ምስቶም ልዑል ቅብኣት ዘበልዑ
ምስ ተወዳደሩ፡ እቶም ትሑት
ቅብኣት ዝወሰዱ፡ ልዑል ጸቕጢ
ደም ከማዕብሉ ዘለዎም ዕድል
ኣዝዩ ውሒዱ ከምዝተረኽበ እቶም
ተመራመርቲ ገሊጾም።
እቲ መጽናዕቲ ኣብ 2,100
ኣመሪካውያን’ዩ፣ እቶም ልዑል
ቅብኣት ዘለዎ ርጉኦ ዝምገቡ ዝነበሩ
ሰባት ድማ ካብቶም ትሕት ቅብኣት
ዝበልዑ ብ31% ልዑል ጸቕጢ ደም
ኣማዕቢሎም ከምዝተረኽቡ እቲ
ሓበሬታ ኣረዲኡ።
ትሑት ቅብኣት ዘለዎ ርጉኦ
ልዑል ፕሮቲንን ከም ካልሲዩም፡
ፖታሲዩምን ማግነዚዩምን ዝኣመሰሉ
መኣዛታት መግቢን ዝርከቦ’ዩ።
ትሑት ቅብኣት ዘለዎ ርጉኦ ጸቕጢ
ደም ክንኪ ዝኽኣለ ምኽንያት
ድማ፡ በዞም ዝተጠቑ መኣዛታት
መግቢ ሃብታም ስለዝዀነ ክኸውን
ከምዝኽእል እቶም ተመራመርቲ
ይእምቱ። ሕጽረት ናይዞም
መኣዛታት መግቢ ምስ ጸቕጢ ደም
ምትእስሳር ከምዘለዎ’ዩ ዝግለጽ።
ካብዚ ተበጊሶም ድማ፡ እቶም
ተመራመርቲ፡ ጸቕጢ ደም ዘለዎ
ሰብ ዋላ ክብደቱ የማዓራሪ፡ ግቡእ
መድሃኒት ጸቕጢ ደም ይውሰድን
ግቡኣ ኣመጋግባ ይከተልን፡ ልዑል
ቅብኣት ዘለዎ ርጉኦ ምስ ዝምገብ
ጸቕጢ ደሙ ግድን ከምዝዛይድ
ኣረዲኦም። ቲ ውጽኢት ትሑት ቅብኣት
ዘለዎ ርጉኦ ኣብ ዕብየት ኣካላት
ጥዕናዊ ረብሓ ከምዘለዎ ዘረጋግጽ
ስዝዀነ ኣገዳስነቱ ዕዙዝ ክብሉ
ደገፎም’ኳ እንተሃቡ፡ እቲ ውጽኢት
ግን ዝያዳ ክዓሙቕ ኣተሓሳሲቦም።
ኣቐዲሙ ብዝተኻየደ መጽናዕቲ
ብትሑት ቅብኣት ዝስርሑ
ውጽኢት ጸባ ዝዀኑ መግብታት
ጸቕጢ ደም ኣብ ምቁጽጻር ሓገዝቲ
ከምዝዀኑ ተገሊጹ’ዩ። ከምኡ’ውን
ብዙሓት ፍሩታታትን ኣሕምልቲን
ምብላዕ፡ ስሩዕ ኣካላዊ ምንቅስቓስ
ምዝውታር፡ መዓልታዊ ካብቲ ንቡር
ብሰለስተ ዕጽፊ ቅብኣት ዝጎደሎም
ውጽኢት ጸባ መግብታት ምምጋብ፡
ኣዝዩ ድሩት ቅብኣት ዘለዎ ዕሹግ
መግቢን ማእከላይ ዓቐን ሶዲዩምን
ምውሳድ ጸቕጢ ደም ኣብ ምንካይ
ውጽኢታዊ ምዃኑ ይገልጽ።
ትሑት ቅብኣት ዘለዎ ርጉኦ
ኣዕጽምቲ ዝተማልአ ጥዕና ክህልዎም
ዝሕግዝ ከምዝዀነ’ውን ይግለጽ’ዩ።