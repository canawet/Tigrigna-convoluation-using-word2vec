ኣብ ሂምቦል ቀጨጭ - ንኡስ ዞባ
ከርከበት ዝተሃንጸት ትካል ጥዕና፡ ኣብ
ርእሲ’ቲ ነበርቲ ብቐረባ መሰረታዊ
ኣገልግሎት ክረኽቡ ትገብሮ ዘላ
ኣበርክቶ፡ ጥዕናዊ ንቕሓት ኣብ
ምብራኽ እውን ጐስጓሳዊ ስራሓት
ተካይድ ምህላዋ ተሓቢሩ።
ሓላፊ’ታ መደበር ጥዕና ነርስ
መድሃኔ ገብራይ፡ እታ ትካል ንነበርቲ
ምምሕዳራት ከባቢ ሂምቦል-ቀጨጭን
ያካርዕን ኣገልግሎታት ሓፈሻዊ
ሕክምና፡ ክንክን ቅድሚን ድሕሪን
ሕርሲ፡ ከምኡ’ውን ኩሉ ዓይነት
ክታበት ከምእትህብ ብምሕባር፡
ኣፍልጦ ሕብረተ-ሰብ ኣብ ምክልኻል
ተመሓላለፍትን ዘይተመሓላለፍትን
ሕማማት ንምዕባይ እውን ጥዕናዊ
ጐስጓሳት ከምእተካይድ ኣብሪሁ።
ምስ ምብራኽ ንቕሓት ተጠቃምነት
ኣብታ ትካል ይሰፍሕ ከምዘሎ ጠቒሱ
ድማ፡ ዘይተዛዘመ ህንጻ መጸበዪ ነብሰ-
ጾራት ክቀላጠፍን ንህጹጽ ረድኤት
እተገልግል ኣምቡላንስ ክትምደብን
ተላብዩ።
ተገልገልቲ፡ ኣገልግሎት ጥዕና
ንምርካብ ናብ ኣቑርደትን ኣማላይትን
ክሃልኩ ምጽንሖም፡ ስለ’ዚ ድማ ኣብ
እዋን ጥንስን ሕርስን ብዙሕ ጸገማት
የጋጥሞም ምንባሩ ገሊጾም።
መደበር ጥዕና ሂምቦል-ቀጨጭ፡ ኣብ
2007 እያ ኣገልግሎት ጀሚራ።