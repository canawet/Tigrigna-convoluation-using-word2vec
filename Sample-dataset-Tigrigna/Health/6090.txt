ኣፍልጦ ሕብረተሰብ ንምዕባይ
ዝካየድ ጐስጓሳት፡ ኣብ ምቁጽጻር
ዘይተመሓላለፍቲ ሕማማት ዓቢ
ኣበርክቶ ይገብር ከምዘሎ፡ ብ9 ሚያዝያ
ኣብ ከተማ ከረን ኣብ ዝተኻየደ ጥዕናዊ
ዘተ ተገሊጹ።
ኣብቲ፡ ኣካላት መንግስቲ፡
ህዝብን ተመሃሮን ዝተረኽቡሉ ዘተ፡ ዘይተመሓላለፍቲ ሕማማት - ዘገምታዊ
ሳዕቤናቶም ከቢድ ምዃኑ ክጥቀስ እንከሎ፡
ግዳያት እቲ ሕማም ምስ በርትዖም
ንሕክምና ስለዝመጹ፡ ኣብ ምቁጽጻሩን
ኣፈዋውሳኡን ጸገማት ይፈጥር ምህላዉ
በሪሁ።
 ሓላፊ ጨንፈር ሚኒስትሪ ጥዕና ዞባ
ዓንሰባ፡ ዶክተር ከሰተብርሃን ሰሎሞን፡ ነዞም ሕጂ ብዓለም ደረጃ ኣስጋእቲ
ኮይኖም ዘለዉ ዘይተመሓላለፍቲ
ሕማማት ንምቁጽጽር፡ ሕብረተሰብ
ኣብ ጥዕናኡ ቀጻሊ ምክትታል ክገብር፡
ኣብ ኣመጋግባኡ ጥንቃቐን ኣካላዊ
ምንቅስቓስን ከዘውትር ኣተሓሳሲቡ።
ሽጋራን ትምባኾን፡ ኣልኮላዊ መስተ፡
ምኽሳዕ፡ ልዑል ክብደት ሰብነት፡ ስብሕን
ጨውን. . . ካብቶም ንዘይተመሓላለፍቲ
ሕማማት ዘቃልዑ ምዃኖም፡ ሞያውያን
ይሕብሩ።
ካንሰር፡ ሽኮርያ፡ ብዝሒ ደም፡ ሕማማት
ልብን ሰራውር ደምን፡ ሕዱር ሕማም
ስርዓተ-ምስትንፋስን ኣዝማን ካብ’ቶም
ቀንዲ ዘይተመሓላለፍቲ ሕማማት
እዮም።