ገለ ሰባት ኣብ ተገዳስነት ጽሬት ኣፍ
ኣፍልጦ ስለ ዝጎድሎም ወይ እናፈለጡ
ሸለል ስለ ዝብሉ ተጠቃዕቲ ሕማም
ኣስናንን ግርጻንን ይኾኑ። ዝኾነ መግቢ
ምስ እንወስድ ኣስናንና ካብ ተረፍ መረፍ
መግቢ ክሕዝ/ ክቕርቅር ግድን እዩ። እዚ
ተረፍ መረፍ ናይ መግቢ ቀልጢፍና
ኣስናንና ብምሕጻብ ምስ ዘይንኣልዮ
ምስ ግዜ ረቂቕ ቀጸላ ናይ ምብዕካኽ
ይፈጥር። እዚ ቀጸላ ብባክተርያ፡ ምራቕን
መርዛም ባእታን ዝተሰርሐ ስለ ዝኾነ፡
ኣዝዩ ሓደገኛን ቀንዲ ጠንቂ ምብዅባኽ
ኣስናንን ይኸውን።
እቲ ካብ ተረፍ መግቢ ኣብ ኣስናንና
ተቐርቂሩ ዝፍጠር ቀጸላ ምስ ግዜ እናተረረ
እዩ ዝኸይድ። ኣብ መንጎ ኣስናንን
ግርጻንን ተሰዂዑ ድማ ብጭው ዝበለ
ሕብሪ ዘለዎ ብዕካኸ ይፈጥር። እዚ ጸገም
‘ዚ ጸጸር ስኒ (calculus) ተባሂሉ’ውን
ይጽዋዕ እዩ። ቀንዲ ምስክር ጉድለት
ጽሬት ኣፍ ድማ የመልክት።
ኣብ ልዕሊ ኣስናንና ግቡእ ክንክን ዋላ
ንግበር፡ ኣብ ኣፍና ባክተርያ ክህሉ ግድን
እዩ። እዚ ባክተርያ’ዚ ምስ ፕሮቲንን ተረፍ
መረፍ ናይ ገለ ምግብታት ተሓዊሱ ኣብ
ልዕሊ ኣስናንና ዝልጠፍ ረቂቕ ሽፋን፡
ቀልጢፍና መዊጽና ምስ ዘይንሰዶ ክሳብ
ግርጻንና እናሸፈነን እናተደረዐን ስለ
ዝኸይድ ኣብ ልዕሊ ‘ኢናመል’ (enamel)
ናይ ስኒ ከቢድ ዕንወት ከውርድ ይጅምር።
ንመትንታት ናይ ግርጻን ክጎድኦ ከም
ዝኽእል’ውን ኣይንዘንግዕ።
ብዕካኸ ስኒ ኣብ ልዕሊን ትሕትን
መስመር ናይ ግርጻን ክፍጠር ይኽእል።
ብኸመይ ብዕካኸ ንግርጻንን ኣስናንን
ይሃሲ?
ሽኮራዊ መግብታት ነስናንና
ጐዳእቲ ምዃኖም ዘይፈልጥ ሰብ
የለን። እንወስዶ ብዝሒ ብዘየገድስ፡
ሽኮር ኣብ ኣስናንና ዘስዕቦ ጕድኣት
ኣዝዩ ከቢድ እዩ።
ክኢላታት ክንክን ኣስናን፡ ጁብና፡
ካሮትን ፍረታትን ንድልዳለ ኣስናንና
ኣዝዮም ኣገደስቲ ምዃኖም ይዛረቡ።
ካብ ፍሩታታት፡ ሜለ ኣብ ኣስናንና
ዝህሉ ተረፍ መረፍ መግቢ ናይ
ምጥፋእ ተኽእሎ ኣለዎ። ጁብና
ድማ ነቲ ኣብ ኣፍና ክፍጠር ዝኽእል
ንኣስናንና ዘመሽምሽ ኣሲድ ከጥፍኦ
ከም ዝኽእል ክኢላታት ይዛረቡ።
ግርጻኖም ብቐሊሉ ዝደምዩ ሰባት
ንምሕሳኽን ምብልሻውን ኣስናን
ዝተቓልዑ ምዃኖም ኣብ ኣመሪካ
ዝርከቡ ክላታት ይዛረቡ። እዚ
ተርእዮ’ዚ ብሕጽረት ዝተመጣጠነ
መግቢ ዝስዕብ ምዃኑ እቶም
ተመራመርቲ ወሲኾም የረድኡ።
ብመሰረት ‘guide to dental
health’ ዝተባህለ ማሕበር ሓካይም
ስኒ ኣመሪካ፡ ዋሕዲ ቫይታሚናትን
ማዕድናትን ኣስናንና ብቐሊሉ
ክበላሾ ዝገብር ረቛሒ እዩ። እዚ
ግና ቀጥታዊ ጽልዋ ኣይኮነን ዘለዎ።
እቶም ክኢላታት፡ ግርጻንና ዝተረረን
ዘይደምን ንክኸውን ብፍላይ
ቫይታሚን ‘ሲ’ ምውሳድ ኣዝዩ
ኣገዳሲ ከም ዝኾነ ይመኽሩ።