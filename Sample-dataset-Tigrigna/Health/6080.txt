እዚ
ይኹን’ምበር፡ ገለ ገለ ሕማማት ቀለልቲ
ተመሲሎም ክሳብ ሞት ዘብጽሑ፣ ገለ
ድማ ናብ ሕክምና ብምኻድ ብቐሊሉ
ክንፍውሶምን ክንቆጻጸሮምን እናተኻእለ
ንሓደጋ ከቃልዑና ይረኣዩ። ካብዞም
ቀለልቲ ዝመስሉ ግን ከኣ ኣሸገርቲ
ዝኾኑ ሓደ ቃንዛ ርእሲ (headache)
እዩ። ቃንዛ ርእሲ እንታይ እዩ?
ቃንዛ ርእሲ ብሕክምናዊ ሳይንስ
ስፋልጂያ (sephalgia) ተባሂሉ ይጽዋዕ።
ቃንዛ ርእሲ ዳርጋ ናይ መብዛሕትኦም
ሕማማት ምልክት እዩ። “ቃንዛ ርእሲ
ምልክት ናይ ሕማም ድዩ ወይስ ንባዕሉ
ሕማም እዩ?” ዝብል ሕቶ ግና ገና
ኣካታዒ ኮይኑ ንረኽቦ። ቃንዛ ርእሲ፡
ካብ ምንቕቓሕ (stimulation) ወይ
ጸቕጢ (pressure) ዝብገስ ኮይኑ፡ ነቶም
ንቓንዛ ተኣፈፍቲ ዝኾኑ ንሓንጎል
ዝሽፍኑ ክፋል ብምትኹታኽ ይጅምር።
ምዝርጋሕን ምጭባጥን ሰራውር ደም
ንጫፋት መትንታት የነቓቕሕዎም
ወይ የበራብርዎም’ሞ ቃንዛ ርእሲ ከም
ዝለዓል ይገብሩ።
ርእሱ ሓሚሙ ዘይፈልጥ ሰብ ኣሎ
ክትብል ዝከኣል ኣይኮነን። ገለ መበራበሪ
ከም ካፌን ትሕዝቶ ዘለዎ ፈሰስቲ
ብምውሳድ ብቐሊሉ ክዕገስ ዝኽእል
ፍኹስ ዝበለ ቃንዛ ርእሲ ክህሉ ይኽእል
እዩ። እቲ ቓንዛ ከቢድ ወይ ዘይንቡር
ምስ ዝኸውን ከቢድ ጥዕናዊ ጸገም
ከስዕብ ስለ ዝኽእል ክትጥንቀቕ ኣገዳሲ
እዩ።
መብዛሕትኦም ዓይነት ቃንዛ ሕማም
ርእሲ ጠንቆም ብንጹር ምፍላጡ ኣሸጋሪ
ምዃኑ እዮም ሓካይም ዝገልጹ። እቲ
ቓንዛ ርእሲ ፍኹስ ዝበለ ምስ ዝኸውን
ባዕልኻ ክትፍውሶ ዝከኣል እዩ። ክብድ
ዝበለ እንተኾይኑ ድማ ናብ ሓኪም
ብምኻድ ግቡእ ክንክን ክትገብር
የድሊ።