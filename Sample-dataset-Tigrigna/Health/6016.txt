ካብ ሕማም ቲቢ ምሉእ ምሕዋይ
ንምርግጋጽ፡ ዝቐለለ መገዲን ቀሊል
ወጻኢታት ዝሓትትን ኣብ ትሕቲ ቀጥታዊ
ትዕዝብቲ ሰብ ሞያ ጥዕና መድሃኒትካ
ዝውሰድ፡ ሜላ ፍወሳ ጸረ-ቲቢ (DOT’S)
እዩ። እዚ ኸኣ፡ ህዝቢ ክፈልጦ ዘለዎ
ግድነታዊ መስርሕ’ዩ። እዚ መስርሕ’ዚ
ብምኽታል ድማ፡ ቲቢ ንዝጠንቁ መጠነ
ሞት ናብ ዜሮ ንምውራድ፡ ነቲ ሕማም
መነጸሪ መሳርሒን ሕክምናኡን፡ ነብሲ
ወከፍ ሰብ ክረኽቦ ዝግባእ መሰል’ዩ።
ቲቢ ካብ ዓለምና ንምጥፋእ ኣብ
ዝካየድ ዘሎ ሓያል ጻዕሪ፡ ኤርትራ ምስ
ኩለን ዝምልከተን መሻርኽቲ ኣካላት
ብምትሕብባር እጃማ ኣብ ምፍጻም
ትርከብ። ኣብ 1997፡ ሜላ ኣፋውሳ ቲቢ
(ዶትስ) ኣብ ትካላት ጥዕና ብምትእትታው
ከኣ፡ ኣብ 2009 ኣብ መላእ ሃገር
ከምዝዝርጋሕ ገይራ። ኣብ ምቊጽጻሩ
ድማ ኣብ ደሓን ደረጃ ትርከብ። ነቲ
ተሪፉ ዘሎ ጉዕዞ ምጥፋእ ቲቢ ካብ ዓለም
ድማ፡ ኣበርቲዓ ትሰርሕ ኣላ።
ሚኒስትሪ ጥዕና፡ ናብዚ ዓወት
ኣፍልጦ ስድራቤት ኣብ ቲቢን ምክልኻሉን
ንምብጻሕ፡ ብኹሉ መገዲ መራኸቢ
ብዙሃን ተጠቒሙ፡ ኣፍልጦ ሕብረተሰብ
ብዛዕባ ጠንቂ፡ ምክልኻልን ፍወሳን ቲቢ
መልእኽትታት ኣብ ምትሕልላፍ ይርከብ
ኣሎ። ብተወሳኺ፡ ኣብ ኩለን ትካላት ጥዕና፡
መዓልታዊ ጥዕናዊ ኣስተምህሮ ይህብ።
ነቶም ብዝተፈላለየ ምኽንያታት ተጻዋርት
መድሃኒት ቲቢ ዘማዕበሉ ሕሙማት፡
ብፍሉይ ዝፍወሱሉን ዝእለዩሉን
ሆስፒታል ኣብ መርሓኖ ኣቚሙ ከኣ፡
ብጥብቂ ይከታተሎም ኣሎ። ብዘይካ’ዚ፡
ነቶም በብግዜኡ ዝምዕብሉ ዘለዉ ሓደስቲ
ምህዞኣዊ መሳርሒ ኣተኣታትዩ ይሰርሕ።
ንሓደስትን ተጻዋርነት መድሃኒት ቲቢ
ንዘማዕበሉን ሰባት፡ ኣብ ውሽጢ ክልተ
ሰዓት ኣለልዩ መልሲ ዝህብ መሳርሒ
(GeneXpert MTB/RIF procedure)
እውን፡ ሓደ ካብቶም ዝጥቀመሎም
ዘለዉ’ዩ።