ሕማም ሽኮርያ ኣብ ደቀንስትዮ
ሕማም ሽኮርያ፡ ዓቕሚ ምቍጽጻር ሽኮር ኣብ ደም ከጕድል
ከሎ ዝስዕብ ተርእዮ እዩ። እዚ ዝኸውን ቆስጠ እዅል ዓቐን ነዝዒ
ኢንሱሊን ክተፍሪ ምስ ዘይትኽእል ወይ ኣካል ንነዝዒ ኢንሱሊን
ተጻዋርነት ከርኢ ከሎ እዩ። በዚ ድማ፡ መጠን ሽኮር ኣብ ደም ልዕሊ
ዓቐን ይኸውን።
ሕማም ሽኮርያ ብደረጃ ዓለም ንሚልዮናት ኣህዛብ ዘሳቒ ዘሎ ሓደ
ካብ ዘይተማሓላለፍቲ ሕማማት እዩ። ዕድመ፡ ጾታ፡ ዓሌት፡ ሕብሪ
ቆርበት ዘይፈሊ ሓደገኛ ሕማም ድማ እዩ። ኣብ ምቁጽጻሩ ከኣ፡
ብፍላይ ኣብ ደቀንስትዮ በዳሂ ኰይኑ ንረኽቦ። ስለምንታይ ግን ኣብ
ደቀንስትዮ ዝያዳ በዳሂ ይኸውን?
ምቍጽጻር ሕማም ሽኮርያ፡ ኣብ ደቀንስትዮ ስለምንታይ ዝያዳ
በዳሂ ይኸውን ንዝብል ሕቶ፡ ኣብ ክሊኒክ ክሊቭላንድ፡ ሕ/መ/
ኣሜሪካ መምህርን ግዳይን ሕማም ሽኮርያ ዝዀነት ሓኪም
ናፕ ክትምልስ እንከላ፣ “ብፍሉይነት ኣብ ደቀንስትዮ ዝርከቡ
ነዝዕታት ወይ ሆርሞናት ሕማም ሽኮርያ ኣብ ምቍጽጻር ኣሸገርቲ
እዮም። ኣብ ኣካላት ጓለንስትየቲ ዝያዳ ነዝዒ ኤስትሮጂን ምህላው
ተጻዋርነት ኢንሱሊን ዘዕቢ እዩ” ትብል። ኣብ ሆስፒታል መርሲ፡
ከተማ ባልቲሞር ኢንዶክሮኖሎጂስት ዝዀነት ዶ/ር ኣምበር
ተይለር እውን ንመግለጺ ናፕ ብኸምዚ ትድርዖ። ዶ/ር ተይለር፡
ሕማም ሽኮርያ ኣብ ደቂተባዕትዮን ደቀንስትዮን ፍሉይነት ዝህልዎ
ተጻዋርነት ኢንሱሊን ጥራይ ዘይኰነ፡ ኣብ ግዜ ፍወሳ እውን ናይ ጾታ
ሌላን ጕሌላን ስለዘሎ’ዩ በሃሊት እያ።“ገለ ገለ ሓካይም ንግዳይ ሽኮርያ
ዝዀነት ጓለንስተይቲ ኣብ ክንዲ ኵሉ መዳይ ፍወሳ ዝገብሩላ ልክዕ
ከም ደቂ ተባዕትዮ ዝግበር ፍወሳ ስለዘየካይዱላ በቲ ሕማም ዝያዳ
ክትሽገር ትርአ። ብተወሳኺ ብሽኮርያ ዝተጠቐዐት ጓለንስተይቲ
ቅድሚ ገዛእ ርእሳ ምክንኻን ንስድራቤታ ክትከናኸን ክትብል
ንነብሳ ኣብ ሓደጋ ስለ እተእተዋ ዝርደኣላ ክትረክብ ይግባእ፡” ትብል
ዶ/ር ኣምበር ተይለር።
ምስ ሽኮርያ ዝነብራ ደቀንስትዮ
ኣብዚ ቀረባ ግዜ ኣብ መጽሄት journal Nutrition, Metabolism & Cardiovascular Diseases ዝተዘርገሐ መጽናዕቲ፡ ካብ
1297 ደቂተባዕትዮን 1168 ደቀንስትዮን (ኵሎም ሕማም ሽኮርያ
ዘለዎም) ደቀንስትዮ ዝላዓለ መጠን ክረሻ፡ ጸቕጢ ደም፡ ዓቐን
ኮሌስትሮል ከምዝተረኽበን ብምሕባር፡ ምቁጽጻር ሕማም ሽኮርያ
ኣብ ደቀንስትዮ ዝያዳ ኣሸጋሪ ከምዝኾነ የረጋግጽ። እቲ መጽናዕቲ
ብተወሳኺ፡ ብሰንኪ ሕማም ሽኮርያ ዝስዕብ ሞት ኣብዚ ቀረባ
ዓመታት ኣብ ደቂ ተባዕትዮ ብዝሓሸ ቍጽሪ ከንቈልቍል እንከሎ
ኣብ ደቀንስትዮ ግን ለውጢ ከምዘየርኣየ ብምግላጽ፡ ብሰንኪ
ሕማም ሽኮር ዝስዕብ ሕማም ልቢ፡ ኣብ ደቀንስትዮ 6 ዕጽፊ
ክኸውን እንከሎ፡ ኣብ ደቂ ተባዕትዮ ግን ካብ 2 ክሳብ 3 ዕጽፊ
ከምዝበጽሕ ይሕብር። እቲ መጽናዕቲ ኣብታ መጽሄት ዘስፍሮ
ርኽበታት ነዚ ዝስዕብ ይመስል፦
• ምስ ሕማም ሽኮር ዝነብራ ደቀንስትዮ ካብ ደቂ ተባዕትዮ
ንላዕሊ ብመጥቃዕቲ ወይ ሕማም ልቢ ይሞታ።
• ምስ ሕማም ሽኮር ዝነብራ ደቀንስትዮ ካብ ደቂ ተባዕትዮ
ንላዕሊ ብተርእዮ ቅዛነት ይጥቅዓ።
• ምስ ሕማም ሽኮር ዝነብራ ደቀንስትዮ ካብ ደቂ ተባዕትዮ
ንላዕሊ ብሕማም ኵላሊት ይጥቅዓ።
ምስ ሕማም ሽኮርያ ኣብ ዝነብራ ደቀንስትዮ ክግበር ዘለዎ
ጥንቃቐ፦
ግዳይን ክኢላን ሕማም ሽኮርያ ዝኾነት ሓኪም ናፕ፡ ኣብ ክንክንን
ፍወሳን ሕማም ሽኮርያ “ሓካይምን ግዳያት ሕማም ሽኮርያ ዝዀና
ደቀንስትዮን ነቲ ኣብ ሞንጐ ደቂ ተባዕትዮን ደቀንስትዮን ዘሎ
ፍልልይ ክነቕሕሉ ይግባእ፡” ክትብል ትመክር። ሓካይም፡ ሕማም
ሽኮርያ ዘለዋ ጓለንስተይቲ ንሕማም ልቢ ክትቃላዕ ዘሎ ተኽእሎ
ዝዓበየ ምዃኑ ከስተብህልሉ ከምዝግባእ ድማ ትሕብር። ሕማም
ሽኮርያ ዘለዋ ጓለንስተይቲ ኣብ ግዜ ወርሓዊ ጽግያት (menstrual
periods) ዓቐን ሽኮር ኣብ ደማ ብጥንቃቐን ብስሩዕን ክትዕቀን
ከምዘድልያ ከኣ፡ ንዘካየደቶ መጽናዕቲ ምርኵስ ብምግባር
ተስምረሉ። ኣብ ክሊኒክ ክሊቭላንድ ኢንዶክሪኖሎጂስት ዝዀነት
ዶ/ር በቱል ሃቲፖግሉ ብወገና፡ “ኣብ ደቀንስትዮ ዝርከብ ነዝዒ
ሆርሞናት ዝለዓለ ግምት ክወሃቦ ኣለዎ። ከመይሲ ሓካይምን
ምስ ሕማም ሽኮር ዝነብራ ደቀንስትዮን፡ ነዝዒ ኦስትሮጅን፡ ኣብ
ደም ዘሎ ክብን ለጠቕን ዓቐን ሽኮር ክትፈልጥ ኣሸጋሪ ስለዝገብሮ
ክነቕሕሉ ይግባእ፡” ክትብል ትገልጽ።
ሕማም ሽኮር ዘለዋ ጓለንስተይቲ ክትገብሮ ዘለዋ፦