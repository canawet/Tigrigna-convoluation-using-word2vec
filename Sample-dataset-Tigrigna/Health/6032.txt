ንኣብነት 75 ኪሎ ግራም ዝምዘን
በጽሒ ወዲ ተባዕታይ ኣብ መዓልቲ
ክሳብ 63 ግራም ፕሮቲን ክወሰድ
ይምከር። 15 ክሳብ 25 ሚእታዊት ኣብ
ኣካላትና ዝፍጠር ጸዓት ምንጩ ካብቲ
እንወስዶ ፕሮቲን እዩ። ኣካላት ወዲ ሰብ
ፕሮቲን ኣይዕቅብን እዩ። ዝተረኽበ ትርፊ
ብቕጽበት እዩ ዝጉሕፎ። ስለዚ ኣብ ነፍሲ
ወከፍ ሰዓታት መግቢ፡ መጠኑ ዝሓለወ
ፕሮቲን ክንወስድ ይግባእ።
ምንጪ ፕሮቲን
ገለ ካብቶም ልዑል ትሕዝቶ ፕሮቲን
ዘለዎም ዓይነት መግብታት፦
+ ቀይሕ ስጋ፡ ስጋ ደርሆ፡ ዓሳ፡
+ እንቋቝሖ፡
+ ጸባን ውጽኢት ጸባን፡
+ ፋሱልያ፡ ዓደስ፡ ባልደንጓን ዝኣመሰሉ
ጥረታት ወዘተ።
ፕሮቲን ዝበዝሐ ስርሖም ኣብ ዋህዮታት
እዮም ዘከናውንዎ። ኣብ ሰብነትና ሓያሎ
ስርሓት ድማ ይዓዩ። ስዒቦም እቶም
ቀዳሞት ፕሮቲን ኣብ ሰብነትና ዘካይዱዎ
ንጥፈታት ተዘርዚሮም ቀሪቦም ኣለዉ፦
* ኣብ ዕብየትን ምጽጋንን ኣካላት፡
ኣብ ሰብነትና ዝርከቡ ቲሹታትን
ኣካላትን ክዓብዩን ክጽገኑን እንተኾይኖም
ናይ ግድን ፕሮቲን የድልዮም። ኣብ
ትሕቲ ንቡር ኩነታት፡ ሰብነትና ከምቲ
ቲሹታት ንምህናጽን ንምጽጋንን ዘህልኾ
መጠን ፕሮቲን ከድልዮ ይኽእል። ኣብ
ካልእ ኩነታት’ውን ልዕሊ’ቲ ሰብነትና
ዘዳልዎ መጠን ፕሮቲን ከነቃጽል ንኽእል
ኢና። ኣብ ከምዚ ኩነታት ድሌት
ፕሮቲን ናይ ሰብነትና ወሲኹ ከም ዘሎ
ዘርኢ ስለ ዝኾነ ብፕሮቲን ዝሃብተሙ
መግብታት ናይ ምውሳድ ድሌታትና
ይዓቢ። እዚ ከምዚ ዓይነት ኩነት፡ ኣብ
እዋን ሕማም፡ ግዜ ነፍሰ-ጾር፡ ከምኡ’ውን
ኣብ መጥበውቲ ይርአ።
ካብ መጉዳእትን መብጣሕትን ኣብ
ምምሕያሽ ዝርከቡ ሰባት፡ ኣጓብዝን
ኣትሌታትን ዝያዳ ፕሮቲን ዘድልዮም
እዮም። ኣካላትና ዘድልዮ ዓቐን
ፕሮትን በቲ ዘለና ደረጃ ጥዕናን ነካይዶ
ንጥፈታትን’ውን ይጽሎ እዩ።