ጨንፈር ሚኒስትሪ ጥዕና ዞባ ሰሜናዊ
ቀይሕ ባሕሪ፡ ብሰንኪ ጉድለት ንጽህና
ዝስዕቡ ሕማማት ንምጉዳል ከካይዶ ዝጸንሐ
ጻዕርታት ብምግምጋም፡ ክሳብ 2020 ኣብ
ዝትግበሩ መደባት ኣገዳሲ ሓበሬታን
ሓሳብን ንምእካብ - ብ7 መጋቢት ኣብ
ከተማ ባጽዕ ዋዕላ ወዲቡ።
ኣብ’ቲ ኣመሓዳርቲ ንኡሳን ዞባታት፡
መራሕቲ ሃይማኖትን ሓለፍቲ
መንግስታዊ ኣካላትን ዝተሳተፉዎ ዋዕላ፡
ንብከላ ማይ-ክዖታትን ገማግም ባሕርን
ኣብ ህወታውያን ዘምጽኦ ሳዕቤናትን፡ ኣብ ከባብያዊ ጥዕና ዝተኻየደ ንጥፈታትን
ውጽኢቱን፡ ከምኡ’ውን ትካላት
ጥዕና ዘካይድኦ ንጥፈታት ዝምልከት
መጽናዕታዊ ጽሑፋት ቀሪቡ።
ኣብ’ቲ ዞባ ኮም ዝሰረቱ ንጥፈታት
ከባቢያዊ ጽሬት ብሰፊሑ ንምትእትታው
ኣብ 2009 ዝተጀመረ መደብ፡
ተመሓላለፍቲ ሕማማት ብምክልኻል - ኣብ
ምርግጋጽ ውሕስነት ጥዕና ሕብረተሰብ
ዕዙዝ ኣበርክቶ ክገብር ምጽንሑ፡ ከም
ውጽኢቱ ድማ ብሰንኪ ምብካል ኣከባቢ
ዝስዕቡ ሕማማት ከምዝነከዩ ተገሊጹ። ብመሰረት’ቲ ጸብጻብ፡ 42 ዓድታት ነቲ
መደብ ምሉእ ብምሉእ ከተኣታትዋኦ
እንከለዋ፡ እተን ዝተረፋ ኣብ መስርሕ
ከምዝርከባ፡ ኣብ ንኡሳን ዞባታት ፎሮ፡
ገልዓሎ፡ ቃሩራን ኣፍዓበትን ግን ዝያዳ
ስራሕ ከምዘድሊ ተሓቢሩ።
ኣመሓዳሪ ዞባ ሰሜናዊ ቀይሕ ባሕሪ
ብሪጋደር ጀነራል ተኽለ ልብሱ፡ ጥዕና
ህዝቢ ከየውሓስካ ዝካየድ ልምዓትን
ዝረጋገጽ ምዕባለን ከም ዘየለ ብምዝኽኻር፡
ትግባረ ዝተወጠኑ መደባት ካብ ቀዳምነታት
ምምሕዳር ዞባ ከምዝኾነ ገሊጹ።