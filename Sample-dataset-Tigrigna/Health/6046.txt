ንህሉው ደረጃ ተላባዕነት ናይቲ ሕማም - ብንጹር
ጸብጻብ ክትገልጽ ኣጸጋሚ ኢዩ። ለበዳ ከርፈስ
መድሃኒት የብሉን ስለዝተባህለ፡ ኣብ ሕብረተሰብና
ከቢድ ሻቕሎትን ስክፍታን ፈጢሩ ኣሎ። “መድሃኒት
ካብ ዘይሃለወ ሕክምና ምኻድ ትርጉም የብሉን”
ካብ ዝብል ዝንቡዕ መረዳእታ፡ ዝበዝሕ ሰብ ኣብ
ሕክምና ኣይከይድን ኣሎ። ብሰንኪ’ዚ ከኣ ኣብ
ግምታዊን ባህላውን ኣገባብ ፍወሳ ይምርኮሱ
ኣለዉ። ገሊኦም ብዝሑል ማይ ምሕጻብ፡ ገሊኦም
ብልብጥ ዝበለ ማይ ምሕጻብ፡ ጥሽ ምባእ. . . ወዘተ
እናተባህለ በብዝሰምዑዎን እንተተመሰለልናን ብምባል
ምህውታት ይረአ ኣሎ። ብቤላቤሎው ነቲ ሕማም
ልዕሊ’ቲ ህሉው ሓቂ ብምግናን ሰባት ቀሲኖም
ንከረን ከይበጽሑን፡ ካብ ወጻኢ ንከይመጽኡ መደባት
መገሻታቶም ከም ዝስርዙን ይግበር ኣሎ። ኣብዚ
እዋን’ዚ ግን በቲ ሕማም ናይ ምልካፍ ተኽእሎ ኣዝዩ
ነክዩ - ዳርጋ የለን ኪበሃል ይከኣል።
ሓላፊ ጨንፈር ሚኒስትሪ ጥዕና ዞባ ዓንሰባ ዶ/ር
ከሰተብርሃን ሰለሙን፡ ነቲ ኣጋጢሙ ዘሎ ኵነታት
ሕማም ብዝምልከት ኣብ ዚሃቦ ሓበሬታ፡ “ክሳብ
መፋርቕ ወርሒ ጥሪ በዚ ሕማም ተጠቒዖም ኣብ
ሆስፒታል ከረን ናይ ዝበጽሑና ሰባት ብዝሒ፡ ካብ
2,000 ዚዛይድ ኣይኮነን። ንሕና ብወገንና ሕሙማት
ነቲ ሕማም ንምክልኻል ይኹን ሕሙም ንምክንኻን፡
ዘድሊ ሓበሬታ ኪወሃቦም፣ ሞያዊ ምኽሪ ኪረኽቡ
ብርግጽ እቲ ሕማም እውን ብመርመራ ተነጺሩ
ኪፍለጥ ግድነት ኣብ ትካላት ጥዕና ኪመጽኡ ከም
ዘለዎም ኢና እንጕስጕስ” ይብል።
ለበዳ ከርፈስ፡ ኣብ ከተማ ከረን ብዝያዳ ካብ
ወርሒ ሕዳርን ታሕሳስን ጀሚሩ ብብዝሒ ተላቢዑ።
ብፍላይ ኣብ ገለ ከባቢታት ናይ’ታ ከተማ ዳርጋ ኣብ
ነፍሲ-ወከፍ ስድራቤትን ገዛን ብንጽልን ብድርብን
ተባጺሑ። ከምቲ ሓበሬታ ናይ ሚኒስትሪ ጥዕና፡ እቲ
ሕማም ኣብ ህጻናትን መንእሰያትን ካብ ሰሙንን
ሳልስትን ንላዕሊ ዘሸግር ኣይኮነን። ኣብ ኣረጋውያንን
ካልእ ሕዱር ሕማማት ዝጸንሖምን ሰባት ግን፡ እቲ
ሕማምን ቃንዛኡን ከቢድ ኢዩ። ካብ ኣጻብዕቲ ኣእጋር
ጀሚሩ ኣብ ምሉእ ኣካላት መላግቦታት፡ ጭዋዳታትን
መትንታትን ዚዝርጋሕ ዝተጋነነ ቃንዛን ቅርጥማትን
ይገብር። ኣእዳው ተዀራምዩ ምስ ቀይነነ ዋላ ሓንቲ
ነገር ከልዕል ይኹን ኪሰርሕ ኣይክእልን። ኣእጋር
ምንቅስቓስ ይኣቢ። ምሉእ ኣካላት ረሸሽ ኢሉዎ
ይደክም። ኣእዳውን ኣእጋርን ስለ ዝኽርፈስ (ስለ
ዚጭበጥ) ሓፍ-ኮፍ ምባል ስለ ዘይከኣል ከኣ፡ ገለ
ገለ ሰባት ኣብ ሽቓቓ (ሽንቲ ቤት) በጺሖም ክሸኑን
ክጸራረዩን ይሽገሩ - ብፍላይ ሽንቲ ደገ።
ሕማም ከርፈስ ዝያዳ ኣሻቓሊ ገይሩዎ ዘሎ - ዳርጋ
ኣብ ነፍሲ-ወከፍ ሰሙን ደግሲ እናገበረ፡ መመሊሱ
እናሓየለ፡ እናሓወየን ተጋዲዱ እናደገሰን ዝኸይድ
ምዃኑ ኢዩ። ብከምዚ ኣገባብ ንልዕሊ ሰለስተ ኣዋርሕ
ዝሓመሙን ዝተዳኸሙን ብዙሓት ኢዮም። ክሳብ
ሕጂ እውን ገና ዘይሓወዩ ኣለዉ።
ብደረጃ ዓለም፡ ኣብ ቀረባ ጊዜ ኣብ ዘጋጠመ
ይኹን ኣብ 1979 ኣብ ዝተራእየ ለበዳ ናይ’ዚ
ሕማም ከም ዝተነጸረ፡ ንነዊሕ ዚቕጽልን ሕዱር
ሕማም ዝኾነሉን ተርእዮታት እውን ኣሎ እዩ።
ይኹን’ምበር ብዝያዳ እቶም ንከምዚ ኵነታት ዚቃልዑ
ኣቐዲሞም ብዘተፈላለየ ምኽንያታት ሕማም ሪሕ፡
ቃንዛ መላግቦታትን ቅርጥማትን ተጠቒዖም ዝጸንሑ
ኢዮም። ከም ኣብነት ኣብ ፈረንሳን ኢጣልያን ዘጋጠመ
ለበዳ ቺኩንጉንያ፡ ኣብ ዝበዝሑ ሰባት ሕዱር ቃንዛ
ጭዋዳታት፡ መላግቦታትን ሓፈሻዊ ረሸሽታ ድኻምን
ኣማዕቢሉ።