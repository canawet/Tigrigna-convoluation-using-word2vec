እታ ዓባይ ሰበይቲ
ድማ ብዛዕባ’ቲ ቀቢላን ህይወት ጓለንስተይትን፡ ከም
ጓለንስተይቲ መጠን ምስ ኣኸለት ከጋጥሙዋ
ዝኽእሉ ነገራትን ክትገብሮም ዝግባኣ ምድላዋትን ዘጠቓለለ ዝተፈላለየ ትምህርታት ትህባ። ብዘይካ’ዚ
እተን ደቀንስትዮ ነብሰን ብኸመይ ይከላኸላ ብግብሪ
ምስ ደቂተባዕትዮ እናተዋሰኣ ይመሃራ። ከምኡ’ውን
ብዛዕባ ቃንዛ ዘህድኡን ካብ ጥንሲ ዝከላኸሉን
ኣፋውስ ብደንቢ ይመሃራ። ቅሩባት ምስ ኰና
ድማ ጐጆአን ፈልየን በይነን ይቕመጣ። ድሕሪ
ክልተ ዓመት ድማ እቲ ሕብረተሰብ ከም ምሉኣት
ደቀንስትዮ ይቕበለን።
ኣብ ፒግሚስ ዝተባህሉ ዓሌት ኣፍሪቃ ንጽግያት
ጓለንስተይቲ ከም ህያብ ብምቑጻር ብምሉኦም
ሕብረተሰብ ብሓጐስን ምስጋናን ይቕበሉዎ።
ዝበጽሐት ጓል ምስ መሓዙታ ናብ አሊማ
ዝተሰምየት ፍልይቲ ኣጉዶ ተምርሕ። ሓንቲ ዓባይ
ኣደ መጺአን ብዛዕባ’ቲ ብናይ ደም ጽምብል ዝፍለጥ
ጽምብል አሊማ ተዳልወን። ከምቲ ኰሊን ተርንቡል
ዝተባህለ ጸሓፊ ዝገለጾ እንተደኣኰይኑ፡ እቲ ጽምብል
ኩሉ ማሕበረሰብ ዝሳተፎ ኰይኑ ብውዕዉዕ መንፈስ
እዩ ዝካየድ። እተን ጐራዙት ኣብቲ ዕሙር ጫካ
ንመዛሙር ኣዴታተን ኣጽኒዐን ብዓውታ ክደርፋ
ይውዕላ። ድሕሪ’ቲ ዕሙር ጽምብል ድማ እቲ
ፌስታ፡ ሳዕስዒትን ርክብን ንኣስታት ክልተ ኣዋርሕ
ይቕጽል።
ብተመሳሳሊ ኣብ ኑትካ ዝተባህሉ ቀቢላ ደቀባት
ኣመሪካውያን፡ እዚ ንብገሳ ጐራዙት ደቀንስትዮ
ናብ ሰበይትነት ዘንጸባርቕ ጽምብል ኣዝዩ ኣገዳሲ
ጽምብል እዩ። ኣብዚ ሕብረተሰብ ጓለንስተይቲ
መጀመርያ ጽግያታ ምስ ተራእያ በቲ ማሕበረ-ሰብ
ዓቢ ድግስ ይግበረላ። ብድሕሪ’ዚ ጽምብል ስዒቡ
ንተጸማምነታ ዝፍትን ካልእ መስርሕ ይዳለወላ።
ናብ ገምገም ባሕሪ ብምውሳድ ናብ ርሕቕ ዝበለ
ውሽጢ ባሕሪ ይወስዱዋ’ሞ ሓምቢሳ ናብ ገማግም
ከምእትምለስ ይገብሩዋ። ምሉእ ዓዲ ድማ ኣብቲ
ገማግም ባሕሪ ኰይኑ ይጽበያ። ሓምቢሳ እንተደኣ
ናብቲ ገማግም በጺሓ፡ እቲ ሕብረተሰብ ብድሕሪኡ
ከም ምልእቲ ሰበይቲ ይቕበላ።
ጁዲ ግራን ዝተባህለት ጸሓፊት ኣብታ Blood,
Bread, and Roses: How Menstruation
Created the World እትብል ህብብቲ መጽሓፍ፡
ኣብ ከራላ ህንዲ ዝግበር ናይ ብጽሕና ጽምብል
ብሰፊሕ ኣስፊራቶ ኣላ። ኣብ ህንዲ ኣብ ኩለን
ቀጸላታትን ማሕበረሰባትን ካብቲ ኣብቲ ዓመት
ዝጽምበል ካልኦት ጽምብላት ብዝኸበረ ኣገባብ እዩ
ዝጽምበል። ኣብ ዓመት ሓንሳእ ኣብ መጠረሽታ
ወርሒ ናይታ ዓመት ነተን ኣብተን ዓሰርተ ክልተ
ኣዋርሕ ወርሓዊ ጽግያተን ዝተራእየን ደቀንስትዮ
ብምእካብ ብሓባር ጽምብል የካይዱ።