ሆስፒታል ዕዳጋ-ሓሙስ፡
ንተገልገልቲ ብሓፈሻ፡ ንነብሰ-ጾራትን
ህጻናትን ድማ ብፍላይ ዝምስገን
ኣገልግሎት ይህብ ከምዘሎ፡ ኤሪና
ዝተወከሰቶም ተገልገልቲ ገሊጾም።
“ብዝተገብረልና ክንክን ቅድምን
ድሕርን ሕርሲ፡ ጥዕናና ተዋሒሱ
ጥዑያት ዕሸላት ተገላጊልና” ዝበላ
ኣብ’ቲ ሆስፒታል ዝሓረሳ ኣዴታት፡
ኣገልግሎት መብጣሕቲ ምጅማሩ
ክህቦ ንዝጸንሐ ኣገልግሎት ዘደንፍዕ
ኮይኑ ከምዝረኸባኦ ሓቢረን።
ሜዲካል ዳይረክተር ናይቲ
ሆስፒታል ዶክተር ክፍለየሱስ
ተድላ፡ ምክትታል ነብሰ-ጾራትን
ሓራሳትን፡ ከምኡ’ውን ምክትታል
ጥዕና ትሕቲ ሓሙሽተ ዓመት
ህጻናት፡ ዕለታዊ ንጥፈታቶም
ምዃኑ፡ ኣብ ወርሒ ሓምለ 2018
ኣገልግሎት መብጣሕቲ ምጅማሮም
ከኣ፡ ንስራሖም ዝያዳ ዕዉት
ከምዝገበሮ ገሊጹ።