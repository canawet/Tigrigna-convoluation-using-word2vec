እድንያይት አምዕል ኦቲዝም፡
“ሴድያይ ቴክኖሎጂ እት
መሻረከት ዋቅየት” እበ ትብል
ስቅራት፡ እት ዮም 2 አብሪል
እት አስመረ እት እስብዳልየት
ቤት-መኻእ ትዘከረት።
ርኢስ መሕበር ወጠን ምስክነ
ፍክር ወዐቦት ሌተናል ኮሎኔል
ብርሃኔ ቡኽረጼን፡ ‘ኦቲዝም’
ክቡድ ወሕቡሉክ ምስክነ ሰበት
ቱ፡ እብ ደረጀት ወጠን እግል
ፈረጎቱ፡ ታበዖቱ ወወደሖቱ
መታክል ጋብእ ክምሰል ዐለ
እት ለሐብር፡ መሕበር ምስል
ውዛረት ዓፍየት እበ ወደዩ
መትዓዋን፡ እስብዳልየት ቤት
መኻእ እምበለ ለእግሉ ተሀይብ
ከደማት ዓፍየት፡ መርከዝ
ምስክነ ፍክር ወዐቦት እግል
ትግበእ እንብትት ክምሰል ህሌት
ሐበረ።
ሙጅተመዕ እት ቀድየት
“ኦቲዚም” ለአርእዩ ለህለ ተቅዪር
ጠባይዕ ሰእየት ለለሀይብ ክምቱ
እት ሸሬሕ ህዬ፡ እብ ዓይላት፡
መዕየ ወብዕዳም አጅህዘት እግለ
ኦቲዝም ቦም አንፋር ለትገብእ
ረዓየት ዝያድ እግል ትተላሌ
ክምሰልበ አትፋቀደ።
እት ውዛረት ዓፍየት ናይ
ዶሉ ሙዲር ዓም ቅስም
ዓፍየት ሸዐብ ዶ/ር ዐንዴብርሃን
ተስፋጽዮን እብ ተረቱ፡ ዋልዴን
ነስእወ ለህለው መባደረት እት
እድንያይት አምዕል ኦቲዚም ትዘከረት
ለሐምድ፡ መሕበር እት ምስክነ
ፍክር ወዐቦት ወድዩ ለህለ
ጅህድ እግል ልትሰርገል ውዛረት
ዓፍየት ክምሰል ትሰድዮም
አከደ።
“ኦቲዚም’ መበገሱ አክል
ሕድ ለኢልትአመር፡ አስክ እለ
ህዬ ዕላጅ ለኢትረከበ እሉ ምስክነ
ገብእ እት ህለ፡ እት ዓለም ኦሮ
ምን 160 አጀኒት አረይ ናይ
እሊ ምስክነ ክምቶም፡ እብ
እድንያይት መነዘመት ዓፍየት
ለገብአ ሕፍዝ ለአፍህም።