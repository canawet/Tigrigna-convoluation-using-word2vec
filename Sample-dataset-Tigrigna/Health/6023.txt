እዞም ህጻናት ድማ
ኣደዳ ማሕበራዊ ጸገማት፡ ስነ-ኣእምሮኣዊ
ምንዋጻትን መንነታዊ ቅልውላዋትን
ንክዀኑ ይፍረዱ። ምናልባት ካብዚ
ዓይነት ምርሕራሕ ዝበኣሱ’ውን ምጥቃስ
ይከኣል እዩ። ንህጻን ኣብ ናይ ጐሓፍ ቦታ
ደርቢኻ ምኻድ፡ ኣብ ወሓይዝ ምስንዳው፡
ኣብ በረኻታት ምርሕራሕ ወዘተረፈ።
ምርሕራሕ ኣብ’ቲ ዝተደርበየ ህጻን
ዘውርዶ ስነ-ኣእምሮኣዊ ሃስያ ካብ መጠን
ንላዕሊ ከቢድ’ዩ እንተተባህለ ካብ ሓቂ
ዝረሓቐ ኣይኰነን። ምኽንያቱ ወዲ ሰብ
መግቢ፡ ክዳን፡ መጽለልን ካልኦት ሃለኽቲ
ነገራትን ጥራሕ ረኺቡ ኣካላዊ ዕብየት
ከርኢ ዝከኣል’ኳ እንተዀነ፡ ካብ’ዚ ሓሊፉ
ግን ፍቕሪ ወለዲ ምርካብን ፍሉጥ መንነት
ምህላውን ኣብ ስነ-ኣእምሮኣዊ ዕብየት
ቈልዓ ወሰንቲ እዮም። ብፍላይ ድማ ኣብ
ከም’ዚ ናትና ዓይነት መበቈልን ትውልድን
ኣገዳሲ ዝዀነሉ ሕብረተሰብ፡ መበቈል
ወይ’ውን ኩነታት ወለዲ ዘይፍለጥ
እንተዀይኑ፡ ነቲ ዝተራሕርሐ ቈልዓ
ተነጽሎን ጸቕጥን ከኸትለሉ ይኽእል እዩ።
እቲ/ታ ቈልዓ እናጎበዘ ኣብ ዝኸደሉ እዋንን
ዓቕሚ ኣዳም/ሄዋን ኣብ ዝበጽሓሉ ግዜ
ክብደት ናይ’ዚ ጸገም ክጻወሮ ስለ ዘይክእል
ኣብ ዘይተደልየ ሓጺርን ሓደገኛን ስጉምቲ
ክኣቱ ዝለዓለ ተኽእሎ ኣለዎ። ብኸምዚ
ኣገባባት ዝተራሕርሑ ህጻናት ብቐዳምነት
ዝጽበዮም ናይ ሞት ሓደጋ እዩ። ናይ’ዚ
ምኽንያት ድማ ብእንስሳታት ክብልዑ፡
ብጸሓይ፡ ቁርን ንፋስን ክጥቅዑ፡ ብጥምየትን
ጽምእን’ውን ክሞቱ ይኽእሉ።
ኣደ፡ እታ ምስ ህጻን ዝለዓለ ናይ ቀረባ
ርክብ ዘለዋ ከም ምዃና መጠን፡ ቈልዓ
ካብ ኣደኡ ክፍለ ከሎ ፍሉይ ስምዒታት
ከም ዝፈጥረሉ ርዱእ እዩ። መብዛሕትኦም
ቈልዑ ይትረፍዶ ሓንሳብን ንሓዋሩን
ካብ ኣዲኦም ተፈልዮም፡ ንግዚኡ ምስ
ጎረቤት ገዲፋቶም
ክትከይድ ከላ ዝህቡዎ ምላሽ ኣዝዩ መሪር
ብኽያት እዩ። እዚ ድማ ካብኡ ንላዕሊ
ክገልጹሉ ዝኽእሉ ዓቕሚ ስለዘይብሎም
ጥራይ እዩ። ውላዳ እትድርቢ ኣደ ዝተፈላለየ
ስምዒታት እያ እተንጸባርቕ። ዝጠዓሳ፡
ተመላሊሰን ዝከታተላ፡ ፈጺመን ንድሕሪት
ቁሊሕ ከይበላ ዝኸዳ ወዘተረፈ።
ቈልዓ ጌና ካብ እዋን ጥንሲ ኣትሒዙ
ግቡእ ክንክንን ቆላሕታን ዘድልዮ ክነሱ
ስለምንታይ እዩ ደኣ ድሕሪ ወሊድ’ውን
ግዳይ ዝተፈላለዩ ዓመጻት ዝኸውን?
ምርሕራሕ ቈልዓ ሓደ ካብ ዓመጻት ቈልዑ
ኰይኑ ቃል ብቓሉ ኣካላዊ ምርሕራሕ፡
ካልኦት ከም ዕሽሽታን ስምዒታዊ
ምርሕራሕን ማለት ስድራቤታት ንነዊሕ
እዋን ገንዘባዊ ይኹን ሞራላዊ ደገፍ ኣብ
ርእሲ ውላዶም ዘይምግባር የጠቓልል።
ብሓፈሻኡ፡ ጠንቅታት ምርሕራሕ
ቈልዓ ኣዝዮም ብዙሓት’ኳ እንተዀኑ ገለ
ካብኣቶም ንምጥቃስ፡-
• ድኽነት/ስእነት ሓደ ካብቲ
ሱር መሰረት ጠንቂ ምርሕራሕ’ዩ።
ኣብ ድኹም ማሕበራዊ ኣገልግሎትን
ብፋይናንስያዊ መዳይ ደቆም ክኣልዩ
ዘይክእሉ ሰባት ዝያዳ ካልኦት ንምርሕራሕ
ቈልዓ ዝተቓልዑ እዮም።