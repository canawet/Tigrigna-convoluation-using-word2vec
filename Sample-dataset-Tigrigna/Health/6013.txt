ልዕል ኢልና ከምዝጠቐስናዮ፡ ሕማም
ቲቢ፡ ኣብ ግዜ ሰዓል፡ ምህንጣስን ዘረባን
ብዝወጹ ታህዋስያን፡ ካብ ሕሙም ሰብ ናብ
ጥዑይ ሰብ ስለ ዝሰጋገር፡ ነፍሲ-ወከፍ ሰብ
ልዑል ጥንቃቐ ክገብር ኣለዎ። ንኣብነት፡
ብዙሕ ሰብ ኣብ ዝሳፈረለን ኣውቶቡሳት
ከተማ፡ ናይ ትንፋስ ሕጽረት ይርአ’ዩ።
ኣብኡ፡ ሓደ ሕሙም ብዘውጽኦ ትንፋስ፡
ነቶም ተሳፈርቲ ስለ ዝልክሞም፡ ጥዑይ
ኣየር ንኽኣቱ ፍኒስትራታት ብግቡእ
ክኽፈት’ዩ ዘለዎ። ካልእ፡ ሕማም ቲቢ
ዝሓመመ ሰብ ከም ሰዓል፡ ረስኒ፡ ምጉዳል
ክብደት ሰብነት፡ ምንካይ ሸውሃትን
ርሃጽ ኣብ ግዜ ለይቲን ዝኣመሰሉ ቀንዲ
ምልክታት ስለ ዘርኢ፡ እዞም ምልክታት
ኣብ ዝስምዓና፡ ከይደንጐና ኣብ ከባቢና
ናብ ዝርከብ ትካል ጥዕና ኬድና ምምርማር
ከድሊ’ዩ። ከምኡ’ውን፡ ልዕሊ ክልተ
ሰሙን ዝጸንሐት ሰዓል ምስ ትህልወና፡
ብመርመራ ዓኽታ፡ ዓይነት እታ ሰዓል ስለ
ዝረጋግጽ፡ ኩነታትካ ቀልጢፍካ ምፍላጥ
ኣገዳሲ’ዩ። ኣብ መንጎ ስድራ-ቤትና፡
መሓዙትናን መሳርሕትናን፡ ሓደ ሰብ
ቲቢ ከምዝሓመመ ምስ ዝረጋገጽ፡ ንባዕልና
መርመራ ቲቢ ክንገብር ይግባኣና። ምስ
ሕማማት ኤች.ኣይ.ቪን ሽኮርያን ዝነብሩ
ሰባት፡ ቲቢ ከማዕብሉ ስለ ዝኽእሉ፡
ንሳቶም ድማ ክምርመሩ ኣለዎም። ዝዀነ
ሰብ፡ ኣብ እዋን ሰዓልን ምህንጣስን፡ ኣፉ
ምሽፋን ክዝንግዖ ዘይብሉ’ዩ። ሓደ ቲቢ
ዝሓመመ ሰብ፡ ተጻዋርነት መድሃኒት ቲቢ
ምእንቲ ከየማዕብል፡ ዝተኣዘዘሉ መድሃኒት፡
ግድን ንሽዱሽተ ወርሒ ብስሩዕ ክወስዶ
ኣለዎ። ተጻዋርነት መድሃኒት ቲቢ ናብ
ምምዕባል ምስጋር ሳዕቤኑ ሓደገኛ ምዃኑ
ክኢላታት ብተሪር የጠንቅቑ።
ኣብ መዳይ ጥዕና ሓያል ስራሕ
ብምስራሕ፡ ሕማም ቲቢ ብደረጃ ዓለም
ክትቈጻጸሮ ዝክኣል’ዩ። ንኣብነት፡ ኣብ
1998 ኣስታት 200 ውድባት፡ ኣፍልጦ
ብዛዕባ ቲቢ ንምዕባይ ሓባራዊ ንጥፈታት
ኣካይደን። ዕዉት ውጽኢት’ውን
ተመዝጊቡዎ። ኣብ’ቲ ሓባራዊ ጐስጓሳዊ
ንጥፈት ዝተሳተፋ፡ እተን ብቲቢ ኣዝየን
ዝተጠቕዓ 22 ሃገራት ብምንባረን ከኣ፡
ኣፍልጦን ንቕሓትን ሰባት ንኽዓቢ
ሓጊዙ’ዩ።