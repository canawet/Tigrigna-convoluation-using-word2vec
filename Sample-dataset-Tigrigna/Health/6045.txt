ኣብ መብዛሕትኦም በዚ ሕማም ዝተታሕዙ
ሰባት እቲ ረስኒ፡ ኣብ ውሽጢ 2-3 ዘለዋ መዓልታት
ዝጎድል ኮይኑ፡ እቶም ካልኦት ምልክታት - ማለት
ሕማም ርእሲ፡ ቃንዛ መላግቦ፡ ክቱር ረሸሽታ ግን ንልዕሊ
ሰሙን ክጸንሑ ይኽእሉ እዮም። ረስኒ ቺኩንጉኒያ
ጠቕሊሉ ዝሓዊ ግን ድማ ኣዳኺሙ ዝገድፍ ሕማም
እዩ። ሓንሳብ በቲ ሕማም ዝተለኽፈ ሰብ፡ ንመዋእል
ዝጸንሕ ተጻዋርነት ከጥሪ ይኽእል እዩ።
ነቲ ሕማም ንምክልኻል ኣብ ምዕራባዊ ቆላታት
ሃገርና ዝተኻየደ ንጥፈታት፡ ኣዝዩ ውጽኢታዊ እኳ
እንተነበረ፡ እቲ ለበዳ ተገቲኡ ደኣ’ምበር ምሉእ
ብምሉእ ኪውገድ ኣይተኻእለን። ብዝያዳ (ጸሓፊ’ዚ
ዓንቀጽ) ከም ግዳይን ናይ ዓይኒ ምስክርን ኮይኑ
ኪገልጾ ዚኽእል፡ ኣብ ንኡሳን ዞባታት ሓጋዝን ከረንን፡
ኣብ ከባቢአን ዚርከባ ዓድታትን ብኣሽሓት ዚቚጸሩ
ሰባት በዚ ሕማም’ዚ ተለኺፎም ኣለዉ።
ኣብዚ ቅንያት’ዚ፡ ሓደ ሕሙም ልዑል ረስኒ፣
ቅርጥማትን ብርቱዕ ቃንዛ መላግቦታትን እንተሃለይዎ፡
እቲ ብቐዳምነት ዚጥርጠር ሕማም ከርፈስ ኮይኑ፣ ግን
ከኣ ሳሕቲ ምስቶም ብጣንጡ ክመሓላለፉ ዚኽእሉ
ሕማማት ዓሶን ረስኒ ደንግን ተመሳሲሉን ተደሪቡን
ኪመጽእ ስለዝኽእል፣ ምስ እንፍሉዌንዛ እውን
ምድንጋር ከይፈጥር ኣብ ትካል ጥዕና ብምምጻእ
ብመርመራ ደም ኪረጋገጽ ኣለዎ። እቲ ሕማም
ሃንደበት ብዝኽሰት ሓያል ረስኒ ዚጅምር ኮይኑ፡ እቲ
ረስኒ ከከም ኵነታቱ እናለዓለን እናሃድአን ንሳልስቲ
ወይ ንሰሙን ኪጸንሕ ይኽእል። ምስ’ዚ ስዒቡ ከኣ
ንኣስታት ሓደ ሰሙን ሕማም ርእሲ፣ ከቢድ ስምዒት
ድኻም ኣካላትን ስእነት ድቃስን የኸትል። ንኣስታት
ሰሙን ዚቕጽል ቅርጸት ከብዲ፡ ዕግርግርን ተምላስን፡
ሳሓን ዕንፍሩርን፡ ሳሕቲ ከኣ ጸላዕላዕታ ቃንዛ ኣዒንትን
ግዝያዊ ማህሰይቲ ጸላም ከብድን ከኸትል ይኽእል።
ቺኩንግንያ፡ ምስ ጣንጡ፡ ኣከባቢአንን ምስ ባህርያት
ወዲ-ሰብን ዚተኣሳሰር ሕማም ኢዩ። ጣንጡ፡ እናተቐየረ
ምስ ዝመጽአ ክሊማ ሰሜን ኣፍሪቃ - ካብ ቅድሚ
ሓሙሽተ ሽሕ ዓመታት ጀሚረን ኣብቲ ወዲ-ሰብ ማይ
ዘዕቍረሉ ከባቢታት ኪፋረያን ኪለማመዳን ጀሚረን።
ብሰንከን ለበዳታት ኣብ ዘጋጥመሉ ኣጋጣሚታት ከኣ፡
ሰባት መዕቆቢ ናይቲ ቫይረስ ይኾኑ። በዚ ድማ፡ እቲ
ኣብ ዝተበከለ ደም ሰብ ዝጸንሐ ቫይረስ፣ ተመሊሱ
ካብ ሰብ ናብ ጣንጡ ቀጺሉ ከኣ ናብ ካልእ ሰብ
እናተሰጋገረ እቲ ለበዳ ይኽሰትን ይላባዕን። ኣብ
ብዙሕ ኣጋጣሚታት ኣህባይን ኣዕዋፍን እውን ከም
ከዘንትን ኣመሓላለፍትን ናይ’ቲ ቫይረስ ኮይኖም
ተለኺፎም ኢዮም።
ክሳብ ሕጂ ብዝተገብረ መጽናዕትታትን ጻዕርታትን፣
ዛጊት ንሕማም ቺኩንጉንያ/ከርፈስ ኪፍውስ ዚኽእል
ክታበት ይኹን መድሃኒት ኣይተረኽበን። እቲ ፍታሕ
ቅድመ ምክልኻልን ብዘይ መድሃኒት ምክንኻንን
ኢዩ። እዘን ስግንጢራዊ ባህርይ ዘለወን ብቐትሪ
ዝናኸሳ ነቲ ሕማም ዘሰጋግራ ጣንጡ፡ ኣብ ዘለዋኦ
ከባቢ ብዝተኻእለ መጠን ካብ መንከስቲ ምክልኻልን፣
ከምዝጠፍኣን ከምዘይፋረያ ምግባርን የድሊ። ንኩሉ
ኣካላትካ ዚሽፍን ነዊሕ ስረን ካምቻን ምኽዳን፡ ጸረ-
ጣንጡ መድሃኒት (ፍሊት) ምንጻግ፡ ኣብ ገዛ ብቐሊሉ
ጣንጡ ከይኣትዋን ከይፋረያን መሳዅትን መዓጹን
ብግቡእ ምዕጻው የድሊ። ኣብ ጊዜ ሕማም ንሕሙም
ኣብ ውሽጢ ናሙስያ ምሓዝ፡ ረስኒ ንምህዳእ ተካኢ
ፈሳሲ ምውሳድ፡ ቃንዛ ንምዕጋስ ከኣ ፓራሲታሞል
ዚኣመሰለ መድሃኒት ምውሳድ ይከኣል። ከም
ኣስፒሪንን ካልኦት ጸረ-ቃንዛን ዚኣመሰሉ መድሃኒታት
ዘይተደልየ ጎድናዊ ሳዕቤን ከኸትሉ ስለዝኽእሉ
ኪውሰዱ ኣይግባእን።
ናይ ቺኩንጉንያ ናይ ምቕታል ደረጃ፡ ካብ
1/1000 (ሓደ ሽሓዊት) እውን ዚወሓደ ኢዩ። በዚ
ሕማም’ዚ ዝግድዑ ልዕሊ 65 ዓመት ዝዕድሚኦምን
ካልእ ከቢድ ሕዱር ሕማማት ዝጸንሖምን ሰባት
ኢዮም። ኣብ ሓደስቲ ናጽላታት እውን ክብድ ኪብል
ይኽእል ኢዩ። ምኽንያቱ እቲ ናጽላ ኣካላቱ ሕማም
ናይ ምክልኻል ዓቕሚ ዘየማዕበለ ኣብ ርእሲ ምዃኑ፡
ቅድሚ ምውላዱ ኣብ ማህጸን እንከሎ’ውን ካብ
ኣዲኡ ኪመሓላለፎ ይኽእል እዩ።