ኣብ ንኡስ ዞባ ሓጋዝ፡ መደባት ጥዕና
ኣብ ምዕዋት ተራ ኣመሓደርቲ ክዓዝዝ፡ ኣብ
ዝተኻየደ ኣኼባ ጻውዒት ቀሪቡ።
ኣብ ምቁጽጻር ተመሓላለፍትን
ዘይተመሓላለፍትን ሕማማት፡ ኣብ 2017
ኣስታት 270 ዝነበረ ቊጽሪ ሕሙማት፡ ኣብ
2018 ናብ 333 ክብ ብምባሉ፡ ገና ሓያል
ስራሕ የድሊ ከምዘሎ፡ ሓላፊ ኣገልግሎት
ጥዕና ኣብ’ቲ ንኡስ ዞባ - ነርስ ገብረመስቀል
ገብረሂወት፡ ኣገንዚቡ። ኣብዚ ጉዳይ’ዚ፡ ብሕልፊ
ኣመሓደርቲ ተራኦም ከዕዝዙ ድማ ሓቲቱ።
ነርስ ገብረመስቀል፡ ኣብ ዝሓለፈ ወርሒ ሕዳር
ብዝተኻየደ ወፍሪ ክታበት ንፍዮን ሩቤላን፡
ኣስታት 43 ሽሕ ቈልዑ ከምእተኸትቡን፡
ልዕሊ 11 ሽሕ ህጻናት ቪታሚን “ኤ”
ከምእተዓደሉን ገሊጹ።
ሓላፊ ጨንፈር ሚኒስትሪ ጥዕና ዞባ
ዓንሰባ ዶክተር ከሰተብርሃን ሰሎሙን ኣብ’ቲ
ኣጋጣሚ፡ ዝተወጠኑ መደባት ብኣድማዕነት
ክትግበሩ፡ ውሁድ ጻዕርታት ክሕይል
ኣተሓሳሲቡ።