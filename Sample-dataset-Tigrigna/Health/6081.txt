መድሃኒት ካብ’ቲ ብበዓል ሞያ
ዝተዋህበ መምርሒ ወጻኢ ምስ ዝውሰድ፡
ከቢድ ጥዕናዊ ሳዕቤን ስለዘኽተል፡
ኣብ ኣጠቓቕማ መድሃኒት ጥንቃቐን
ዕቱብነትን ክህሉ፡ ኣብ ዞባ ዓንሰባ ሓላፊ
ክፍሊ ፋርማሲ - ፋርማሲስት ሓጐስ
ዘርአሃይማኖት ኣገንዚቡ።
ፋርማሲስት ሓጐስ፡ መድሃኒት ብበዓል ሞያ ምስ ተኣዘዘ፡ ብግቡእ ዓቐንን ኣብ’ቲ
ግቡእ ግዜኡን ምስ ዘይውሰድ፡ ኣንጻር’ቲ
ፈዋስነቱ ንህይወት ኣብ ሓደጋ ዘእቱ
ምዃኑ ብምሕባር፡ ብፍላይ ጸረ-ባክተርያ
መድሃኒት ብዘይፍቓድ በዓል ሞያ
ከይውሰድ ሞያዊ ምኽሩ ሂቡ።
መድሃኒት ዝወድቀሉ ዕለት ምፍላጥን
ኣገባብ ኣተሓሕዛኡ ብግቡእ ምርዳእን፡
ኣገዳስነቱ ኣብ ፈዋስነት ብምጥቃስ፡ እቲ
ንሱ ዝመርሖ ክፍሊ፡ መድሃኒት ምሃብ
ጥራይ ዘይኮነ፡ ኣሃዱ ምቁጽጻር ጎናዊ
ሳዕቤን ከምዘሎዎ ብምጥቃስ፡ ምስ ኩለን
ትካላት ጥዕና ብምውህሃድ ዓበይቲ
ዕማማት የሰላስል ከምዘሎ ኣረዲኡ።
ኣብ ዞባ ዓንሰባ፡ 3 ፈርማሲ፡ 4 ኣብያተ-
መሸጣ መድሃኒት፡ 21 ድማ ናይ ገጠር
ኣብያተ-መድሃኒት ከምዘለዋ፡ በብግዜኡ
ድማ ኩነታተን ንምክትታል ኣድላዪ ናይ
ምቊጽጻር ስራሕ ከምዝካየድ፡ መኣዘዚ
መድሃኒት ሰነድ ዘይምትራፍ፡ ዋጋታት
ወሲኽካ ምሻጥን ቅብሊት ዘይምሃብን
ዝኣመሰሉ ጉድለታት ኣብ ዝርኣዩሉ ከኣ፡
ኣድላዪ ስጉምቲ ከምዝውሰድ ገሊጹ።
ኣፍልጦ ሕብረተ-ሰብ ኣብ መድሃኒትን
ተጠቃምነቱን እናበረኸ ምምጽኡ ዝሓበረ
ወናኒ ፋርማሲ - ፈርማሲስት ሙሴ ጸጋይ፡
ናብቲ ዝድለ ደረጃ ንምብጻሕ ግን፡ ገና
ሓያል ጻዕሪ ከምዘድሊ ኣረዲኡ።