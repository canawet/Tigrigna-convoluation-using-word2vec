ለ ደቀንስትዮ ስለምንታይ ሕብሪ
ቆርበተን ጽቡቕ ከም ዘየለ ይሓስባ
እየን። ስለምንታይ ጸጉሪ ርእሰን ከምተን
ናይ ካልኦት ዘየብለጭልጭ? ምናልባት
ደመን ጽቡቕ ዘየለ ከይከውን።
ደም ኣገዳሲ መቖሚ ሰብነት እዩ።
ንምልኩዕ ቁመናና ድማ የውሕስ። ብቑዕ
ደም ምስ ዝህልወና፡ ጥዑያትን ብሩሃትን
ኴንና ክንርአ ከም እንኽእል ሓካይም
ይዛረቡ። ብርግጽ፡ ትርኢትና ብጥዕናና
እዩ ዝንጸባረቕ። ንኣብነት፡ ብሩህ ከንፈርን
ምዕጉርትን ከምኡ’ውን ድሙቕን
ዘብለጭልጭን ጸጉሪ ርእሲ፡ ብቑዕን
ግቡእን ዑደት ደም የርኢ።
ደቀንስትዮ ስሩዕ ወርሓዊ ጽግያት
ክመጸን እንከሎ፡ ብብዝሒ ደም ይኸደን
እዩ። ኣብዚ ግዜ’ዚ ክብድብድ ክብለንን
መልክዐን ክድውንን እዩ ዝርአ። ኣብ
ከምዚ ኣጋጣሚ እተን ደቂ ኣንስትዮ
እንታይ ክገብራ ይግባእ? ወርሓዊ ጽግያት
ኣብ ዝመጸን እዋን ልዑል ትሕዝቶ
ፕሮቲንን ማዕድንን ዘለዎም መግብታት
ብብዝሒ ምውሳድ የድልየን።
ብዋሕዲ ደም ዝሳቐዩ ሰባት፡ ሕብሪ
ቆርበቶም ብጭው ዝበለ እዩ ዝኸውን።
ደባን ከንፈርን ምዉት ጸጉሪ ርእስን ድማ
ይውንኑ። ዋሕዲ ማዕድን ሓጺን ቀንዲ
ጠንቂ ዋሕዲ ደም ምዃኑ ኣይትዘንግዕ።
ብህይወት ንኽንህሉ ናይ ግድን
እዩ ደም ዘድልየና። ደም ኦክስጅንን
መኣዛታትን ተሰኪሙ ናብ ኩሉ ክፍሊ
ሰብነትና ስለ ዝጎዓዝ ብዘይ ጸገም
ክንሰርሕን ክንንቀሳቐስን ንኽእል። ደም
ዝተቓጸለ ኣየር (carbon dioxide)
ከምኡ’ውን ካልእ ረስሓትን ተሰኪሙ
ናብ ሳንቡእ፡ ኩሊት ከምኡ’ውን ናብ
ስርዓተ ምሕቃቕ መግቢ ብምብጻሕ
ነቲ ረስሓት ናብ ደገ ክጎሓፍ የዳልዎ።
ደም ረኽስታት ከየጋጥመና ሆርሞናት
(hormones) ተሰኪሙ ናብ ኩሉ ክፍሊ
ሰብነትና የባጽሕ። ብዝተፈላለዩ ሕማማት
ከይንጥቃዕ ድማ ይቃለስ እዩ።
ደም - ብዋህዮታት ደምን ፕላዝማ
(plasma)ን ይቐውም። ፕላዝማ ብጫዊ
ፈሳሲ ኮይኑ መኣዛታት፡ ፕሮቲን፡
ሆርሞናትን ረስሓትን ይስከም።
ደም ዝተፈላለየ ዕማም ብዘለዎም
ቀያሕትን ጸዓዱን ዋህዮታት ይቐውም።
ቀያሕቲ ዋህዮታት ደም ሆሞግሎቢን
ዝሓቖፈ እዩ። ሆሞግሎቢን - ኦክስጅን
ዝስከም ፕሮቲን እዩ። ደምና ቀይሕ ሕብሪ
ዝሕዝ እቲ ኣብኡ ዝርከብ ሆሞግሎቢን
ካብ ሳንቡእ ኦክስጅን ምስ ወሰደ እዩ።
እቲ ደምና ናብ ዝተፈላለየ ክፍሊ ሰብነትና
ክጎዓዝ እንከሎ፡ እቲ ሆሞግሎቢን ናብቶም
ክፍሊ ሰብነት ኦክስጅን እናገደፈ ይኸይድ
ማለት እዩ።
ቀያሕቲ ዋህዮታት ደም ነፍሲ-ወከፎም
ናይ 4 ኣዋርሕ ዕድመ እዩ ዘለዎም።
ኣካላትና ነቶም ዝሞቱ ቀያሕቲ ዋህዮታት
ንምትካእ መዓልታዊ ሓደስቲ ዋህዮታት
የፍሪ። ቀያሕቲ
ዋህዮታት ደም ካብ
ዓጽሚ ኣንጉዕ እዮም
ዝስርሑ።
ጸዓዱ ዋህዮታት
ደም ቀንዲ ክፍሊ
ሕማም ናይ ምጽዋር
ዓቕሚ ሰብነትና እዩ።
ሕማም ናይ ምጽዋር
ስርዓት ሰብነትና፡ ካብ
ዝተፈላለዩ ሕማማትን
ረኽስታትን ንምክልኻል
ይሕግዘና። ገለ ክፋል
ጸዓዱ ዋህዮታት ሰብነትና ብባክተርያን
ቫይረስን ከይንጥቃዕ ይከላኸል። ገለ
ካብቶም ጸዓዱ ዋህዮታት ደም ድማ
ኣካላትና ጸረ-ጓና ነፍሳት (antibodies)
ከማዕብል ይሕግዙዎ።
ጸዓዱ ዋህዮታት ደም ከከም ዓይነቶም
ዕድሚኦም ካብ ናይ ሰዓታት ክሳብ
ዓመት ይጸንሕ። ኣካላትና ቀጻሊ እዩ
ጸዓዱ ዋህዮታት ደም ዘፍሪ። ገሊኦም
ካብ ኣንጉዕ ናይ ዓጽሚ ገሊኦም ድማ
ካብ ላልሽ፡ ካብ ጽኪ ናይ ክሳድን ካልእን
ይስርሑ።