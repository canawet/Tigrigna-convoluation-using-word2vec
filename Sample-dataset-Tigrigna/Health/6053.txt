መ. ሕማም ኣንቅጺ፡- ሓደ ቈልዓ
ድሕሪ ምውላዱ ብምኽንያት መጥቃዕቲ
ባክተሪያ ማእከላይ ክፋል እዝኑ፡ ከም
ኰክልያን ናይ ምስማዕ ነርቭን ይህሰ’ሞ
ናብ ጽመት ደረጃ ከብጽሓና ይኽእል።
ዋላ’ኳ ጽጹይ መጽናዕቲ ዘድልዮ እንተዀነ
እዚ ዓይነት ጠንቂ ጽመት’ዚ ኣብ
ሃገርና ዝበዝሐ ሸፈነ ከምዘለዎ
ይፍለጥ።
ሰ. ሕጽረት ኣዮዲን
ዘለዎ ጨው፦ ኵሉ ግዜ ኣብ እንምገቦ
መግቢ ኣዮዲን ዘለዎ ጨው ከነዘውትር
ናይ ሕክምና ሰብ ሞያ ይመኽሩ።
መብዛሕትኦም ኣብ ጐቦታት ዝነብሩ ሰባት
ዝሰትዩዎ ማይን ዝበልዑዎ መግብን ኣዮዲን
ስለ ዘይህልዎ ኣእምሮኣዊ ዝሕታለ ከምኡ
ድማ ጽመት ከኸትለሎም ከምዝኽእል’ዩ
ዝሕበር። ስለዚ፡ ኣብ እንምገቦ መግቢ፡
ኣዮዲን ዘለዎ ጨው ክንጥቀም ኣለና።
ረ. ብዘይ ኣገባብ ዝውሰዱ መድሃኒታት፦
ጽመት ከኸትሉ ዝኽእሉ ካብ ፈኲስ ክሳብ
ነባሪ ሳዕቤን ዘለዎም መድሃኒታት (ototoxic
medication) ብቑጽርን ብዓይነትን ኣዝዮም
ብዙሓት እዮም። ገለ ካብቶም ብዙሓት
ክሎሮኪን፡ ኵኒን፡ ኣሚኖግላይኰሳይድስ፡
ስትፕቶማይሲን፡ ኒዮማይሲን፡ ኣስፕሪን፡
ፓናተይን፡ ኰርቲኰስትሮይድ፡ ምጥቃስ
ይከኣል። እዞም ዓይነታት መድሃኒት
እዚኣቶም፡ ብዘይ ናይ በዓል ሞያ ምኽሪ
ምስ ዝውሰዱ ኣዝዮም ሓደገኛታት
ስለዝዀኑ ብፍላይ ነብሰጾራት ቅድሚ
መድሃኒት ምውሳደን ድሕነተንን ድሕነት
ዕሸለንን ክሓስባ፡ ንኣወሳስዱኡ ዝምልከት
ንናይ ቀረባ ሓኪመን ክውከሳን ከማኸራን
ይግባእ።
ቀ. ቅድሚ-እዋኑ ምውላድ (pre-mature
births)፦ ቅድሚ እዋኑ ዝውለዱ ቈልዑ
ዝበዝሕ እዋን ክብደቶም ትሑት ኰይኑ፡
ኣየር ናብ ሳንቡእ ንምስሓብ ዓቕሚ ስለ
ዝስእኑ ኦክስጅን ናብ ሳንቡእ ደንጕዩ
ስለዝበጽሕ ጽመትን ዑረትን የስዕበሎም።
2. ምጽማም ድሕሪ-ትውልዲ
ስንክልና መፋጥርትና’ዩ። ንምእላዩ ኵሉ
ናብ ስንክልና ከብጽሓና ዝኽእል ጐድናዊ
ጠንቅን ሳዕቤንን ከነለልዮም፡ ክንከላኸሎ፡
ከነወግዶን ክንኣልዮን ኣገዳሲ’ዩ። ምስ
ተወለድካ ዘጋጥም ጽመት ምስ ግዳማዊ
ጽልዋታት ዝተኣሳሰር’ዩ። እዞም ዝስዕቡ ገለ
ካብ ጠንቅታት ጽመት ድሕሪ ትውልዲ
(ምስ ተወለድካ) እዮም።
ሀ. ረኽሲ እዝኒ፡- ኣብ ዝተፈላለዩ
ክፍልታት እዝንና ንነዊሕ እዋን ዝኸደን
ሱር ዝሰደደን ረኽሲ ምስ ዘጋጥም ጽመት
ከምጽእ ተኽእሎ ኣሎ። ደጋዊ ክፋል እዝኒ
ብጽሬትን ብኽንክንን ምስ ዘይተሓዝ፡
ብዝተፈላለዩ ግዳማዊ ባእታ ክዕገት ወይ
ክዕጾ እንከሎ ናብ ጽመት ክምዕብል
ይኽእል። ንኣብነት ኩኩዕ ብብዝሒ
ምስ ዝፍጠር፡ ዓተር፡ ዓይኒ ዓተር፡ ቆሎ፡
ባልደንጓ ሓሸራታትን ጸጸርን ናብ እዝንና
ብምእታው ጽመት ይፈጥር። መጓሊ እዝኒ
ድ ማ ካብ ቀንዲ
ጠንቅታት ጽመት እዩ።
ማእከላይ እዝኒ ክብላዕ ወይ ክቘስል
እንከሎ ንጽመት ክቃላዕ ይኽእል። እዚ
ናይ ማእከላይ እዝኒ ምቝሳል (otitis
media) ግዜ እናበልዐ ምስ ከደ ናብ ከቢድን
ሕዱርን ኦቲቲስ ይምዕብል። ሳዕቤኑ ድማ
ምቕዳድ ከበሮ እዝንን ምቝሳል ናይ
ስቴፕስ (steps) ምቝሳል ናይቶም 3
መጕላሕቲ ድምጽን መተሓላለፍትን
ኣዕጽምቲ (tympanosclerosis) የኸትል።