ተቐማጦ ዓዲ-መንጎትቲ - ንኡስ ዞባ
መንደፈራ፡ ብ26 ለካቲት ኣብ መወከሲ
ሆስፒታል ዞባ ደቡብ ንዝሕከማ ዘለዋ
ግዳያት ፊስቱላ ብምብጻሕ፡ ዓይነታዊ
ደገፍ ኣበርኪቶሙለን።
እቲ ብተበግሶ ኣዴታት ዝተወደበ
መደብ፡ ኣካል ናይ’ቲ ብህዝብን መንግስትን
ዝግበረለን ዘሎ ሓገዝን ናብዮትን ምዃኑ
ዝሓበረ - ኣመሓዳሪ ምምሕዳር ከባቢ ዓዲ-
መንጎትቲ፡ ኣቶ ዓጣ ዓብደልዋስዕ፡ እቲ
ኣበርክቶ ናውቲ ጽሬትን ክዳውንትን ከም
ዘጠቓልል ገሊጹ።
ኣብ መወከሲ ሆስፒታል መንደፈራ
ክኢላ መብጣሕቲ ማህጸን፡ ዶክተር ሃብተ
ሃይለመለኮት፡ ብሚኒስትሪ ጥዕናን ካልኦት
ኣካላትን ብዝካየድ ዘሎ ኣብ ምብራኽ
ንቕሓት ዘተኰረ ጐስጓሳት፡ ቁጽሪ ግዳያት
ፊስቱላ ካብ ግዜ ናብ ግዜ ይጐድል
ከምዘሎ ኣረዲኡ።
ሜዲካል ዳይረክተር ናይ’ቲ መወከሲ
ሆስፒታል፡ ዶክተር ሳይሞን ወልዱ፡
ግዳያት ፊስቱላ ዝኾና ደቂ-ኣንስትዮ
ጸገመን ብፍሉይ ተራእዩ፡ ናይ ሕክምናን
መነባብሮን ወጻኢታት ብመንግስቲ
እናተሸፈነ ሕክምናዊ ክንክን ይረኽባን
ርኡይ ምምሕያሽ የርእያን ከምዘለዋ
ብምዝኽኻር፡ ብሰንኪ ራሕቅን ካልእ
ጸገምን ናብ ትካል ጥዕና ዘይመጻ ግዳያት
ፊስቱላ፡ ናብ ሕክምና ንምምጻአን ኣብ
ዝግበር ጻዕሪ - መቕርበንን ሕብረተሰብን
ኣድላዪ ምትሕብባር ክገብሩ ተላብዩ።