ሃገራዊ ባንክ ደም፡ ምስ ማሕበር ወለንታውያን
ለገስቲ ደም ተወሃሂዱ ኣብ ኣብያተ-ትምህርቲ
ዘካይዶ ዘሎ ኣብ ልግሲ ደም ዘተኰረ ጐስጓሳት፡
ንቕሓት ሕብረተ-ሰብ ብሓፈሻ፡ ናይ መንእሰያት
ተመሃሮ ድማ ብፍላይ ኣብ ምብራኽ ጽቡቕ
ውጽኢት ይርከቦ ከምዘሎ ተገሊጹ።
ኣባላት ሃገራዊ ባንክ ደም፡ ቊጽሪ
ወለንታውያን ለገስቲ ብምስሳን ቀረብ ደም
ንምውሓስ ክሳብ ርሑቕ ገጠራት ዝካየድ
ዘሎ ጐስጓሳት፡ ውጽኢታዊ ይኸውን ምህላዉ
ሓቢሮም።
ኣብ ሃገራዊ ባንክ ደም፡ ሓላፊ ኣገልግሎት
ልግሲ ደም ኣቶ መሓሪ ኣብርሃ፡ ከም መቐጸልታ
ናይ’ቲ ኣብ ዞባ ደቡብ ክካየድ ዝጸንሐ ወፍሪ፡
ካብ 24 ክሳብ 30 መጋቢት ኣብ ንኡሳን ዞባታት
እምኒ-ሓይልን ዓዲ-ዃላን ኣብ ዝርከባ ኣብያተ-
ትምህርቲ ካልኣይ ደረጃ ብዝተኻየደ ጐስጓስ፡
453 ዩኒት ደም ከም እተኣከበ ኣፍሊጡ።
ኣብ ንኡስ ዞባ እምኒ-ሓይሊ፡ ኣብ ካልኣይ
ደረጃ ኣብያተ-ትምህርቲ ኩዶብዑር፡ ዛራን
ቅነ-ሓያላን ንመጀመርታ ግዜ ብዝተኻየደ
ወፍሪ፡ ተመሃሮ 228 ዩኒት ምልጋሶም ኣዝዩ
ዘተባብዕ ምዃኑ ዝጠቐሰ ኣቶ መሓሪ፡ ነቲ
መደብ ንምዕዋት ኣበርክቶ ንዝገበሩ ተመሃሮን
ኣባላት ማሕበር ወለንታውያን ለግስቲ ደምን
ኣመስጊኑ።