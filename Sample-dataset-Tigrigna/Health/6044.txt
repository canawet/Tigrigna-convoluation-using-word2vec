ብደረጃ ዓለም፡ ዶባት ሰጊሮም ዚኣትዉን ዚላብዑን
ለበዳዊ ሕማማት ኣዝዮም ኣጨነቕቲ ኢዮም።
ስለዝኾነ ከኣ ካብ ነፍሲ-ወከፍ ሃገር፡ ዞባን ኣህጉርን
ክሳብ ብደረጃ ዓለም ዕቱብ ምክትታልን ኣቓልቦን ኢዩ
ዚግበረሎም። ኣብ ሃገርና እዋናውን ኣሻቓልን ኮይኑ
ዘሎ - ብዶብ ምብራቕ ሱዳን ብምዕራብ ኤርትራ
ናብ ምዕራባዊ መታሕት ኤርትራ ኣትዩ ዘሎ ሕማም
ከርፈስ (ቺኩንጉንያ)፡ ኣዝዩ ኣሻቓሊ እናኾነ ይኸይድ
ኣሎ። እቲ ሕማም ብመንከስቲ ጣንጡ ብዝሰጋገር
ቫይረስ ካብ ሰብ ናብ ሰብ ዚመሓላለፍ ኮይኑ፡ ኣብ
ሓጺር ጊዜ ናብ ሰፊሕ ከባቢ ኪላባዕ፣ ብዙሕ ሰብ
እውን ኪልብድ ይኽእል።
እዚ ሕማም’ዚ፡ ኣብ ሃገርና ንመጀመርያ ጊዜኡ
ቅድሚ መንፈቕ ኣቢሉ ካብ ሱዳን ብወገን ከተማ
ተሰነይ ኣብ ዝኣተወሉ እዋን፡ ዝተለኽፉ ሰባት
ኣዝዮም ውሑዳት ብኣጻብዕቲ ዚቚጸሩ ኢዮም
ነይሮም። ሚኒስትሪ ጥዕና ኣብ እዋኑ ብዝገበሮ ዕቱብ
ምክትታል፡ ንቕሓት ሕብረተሰብና ንምብራኽን ነቲ
ሕማም ንምክልኻልን ብመራኸቢ ብዙሃን ሓበሬታ
ዘርጊሑ፣ ጐስጓስ ኣካዪዱ። እቲ ሕማም ቅድሚ
ምልባዑን ምስፍሕፋሑን፡ ኣብ ወርሒ መስከረም
2018 ንሓፈሻዊ ኵነታት፣ ባህርያትን ድሕረ-ባይታን
ናይ’ቲ ሕማም ዚምልከት ሓበሬታ ኣውጺኡ።
ብፍላይ እቲ ንመጥቃዕቲ ዝተቓል እዩ ኣብ ዝተባህለ
መዳውብቲ ሱዳን ዝኾነ ከባቢታት ኣብ ልዕሊ’ቲ
ዝተኻየደ ሓበሬታዊ ጐስጓስ፡ ነቲ ለበዳ ንምግታእ
ወፍሪ ምንጻግ መድሃኒት እውን ተኻዪዱ።
ብመሰረት ሚኒስትሪ ጥዕና ዝዘርግሖ ወግዓዊ
ናይ ጐስጓስን ሓበሬታን መግለጺ፡ ሕማም ከርፈስ
(Chikungunya) ቫይረስ ዝጠንቁ ካብ ኣራሰንቲ
ሕማማት ሓደ ኮይኑ፡ ካብ ሰብ ናብ ሰብ ብጣንጡ
ዝመሓላለፍ እዩ። ረስኒ ቺኩንጉኒያ ንመጀመርያ
ጊዜ ኣብ 1952 ኣብ ታንዛኒያ ኣብ ዘጋጠመ ለበዳ እዮም።