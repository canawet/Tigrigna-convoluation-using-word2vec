ገለ
መራሕቲ መካይን፡ ናይ ማይ ስሓ ጎማ ናብ ግዳም
ኣይትደርብዩ ክብሉ የጋጥሙኻ እዮም። እዚ ግን
ሳሕቲ ጥራይ ዘጋጥም እዩ። ኣብ ዝበዝሑ ግን፡ ዋላ
ሓንቲ ተገዳስነት ኣይረአን። ስለ’ዚ ኸኣ፡ ተጐዓዛይ
ዘየድልዮ ነገራት ብፍኒስትራ እናደርበየ ይኸይድ።
ነቲ ካብ ናይ መጐዓዝያ ተሽከርከርቲ ዝጐሓፍ
ፕላስቲካት ብቐሊሉ ክንቆጻጸሮ ንኽእል ኰይኑ እዩ
ዝስመዓኒ። ምኽንያቱ፡ ኣብ ነብሲ-ወከፍ መኪና ሓደ
መአከቢ ናይ ጐሓፍ ብምግባር፡ ተገልገልቲ ኣብኡ
ክጕሕፉ እንተ ተነጊሮም፡ ‘ኣይፋልናን ናብ ግዳም
ኢና ንድርብዮ’ ዝብሉ ኣይመስለንን። ከምኡ እንተ
ደኣ ተገይሩ፡ እንተ ወሓደ እቲ ፍቐዶኡ ፋሕ ብትን
ዝብል ዝነበረ ጎማታት ኣብ ሓደ ቦታ ስለ ዝእከብ፡
ናብ ዝግበኦ ቦታ ንምብጻሕ ወይ ኣብ ዝግበኦ
ቦታ ንኽጐሓፍ ጥርኑፍ ይኸውን። ጽርግያታትና፡
በረኻታትና፡ እቶም ብንፋስን ውሕጅን ብዝመጽአ
ጐሓፍ ክምልኡ ዝኽእሉ ማያዊ ኣካላትና ድማ
ጽሩያት ምኾኑ።
ኣብ ዘለናዮ እዋን፡ ብከላ ኣከባቢ ኣብ ዝለዓለ ጥርዙ
በጺሑ፡ ንዓለም ኣብ ስግኣት ሸሚሙ ኣሎ። እዚ
ከቢድ ስግኣት ብዝህቦ ዘሎ መጠንቀቕታ፡ ብዙሓት
ሃገራት ኣብ ዕቃበ ኣከባቢ ኣገዳሲ ክበሃል ዝኽእል
ስጕምቲ ይወስዳ ኣለዋ። ስለ’ዚ፡ ኣብ ሃገርና እውን፡
ኣከባቢ ንምዕቃብ ክሕግዝ ዝኽእል ስጕምትታት
ክውሰድ ይከኣል እዩ። ብሕልፊ ነቲ ካብ ህዝባዊ
መጐዓዝያ ዝነቅል ዝርወት ፕላስቲካት ንምቍጽጻር
ከቢድ ከም ዘይኰነ እዩ ዝስመዓኒ።
ዕቃበ ኣከባቢ ንኹሉ ዝምልከት ከም ምዃኑ
መጠን፡ ኩላትና ኣብ’ዚ ጉዳይ ነናትና እጃም
ክንገብር ግድን እኳ እንተ ዀነ፡ ብፍላይ ከም
ክፍሊ መጐዓዝያ፡ ክፍሊ ኣከባቢ፡ ሚኒስትሪ
ጥዕናን ዝኣመሰሉን ኣካላት፡ ኣብ ግብሪ ንኽውዕል
ይጽናሓለይ ከይበሉ ክሰርሑሉ እላቦ። እቶም ብናይ
ግሊ ወይ ናይ ጽዕነት መካይን እንንቀሳቐስ ድማ፡
ድሕነት ኣከባቢ ንገዛእ-ነብስና ምዃኑ ተረዲእና፡
ፕላስቲክ ካብ ምዝራው ክንቍጠብ እምሕጸን።