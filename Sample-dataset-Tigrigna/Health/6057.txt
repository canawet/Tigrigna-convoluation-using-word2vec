ኣንጻር ግርዘት ደቂ ኣንስትዮ ዝጕስጉስ
ዋዕላ ትማሊ ኣብ ከተማ ካይሮ ኣብ
ዝተኻየደሉ፡ ተጣበቕቲ ንመሰላት
ደቂ ኣንስትዮን ህጻናትን ካብ ዕለት
ልደቶም ኣትሒዞም ክከላኸሉ መደባት
ከምዘውጽኡ ተሓቢሩ። ኣብቲ “ኣልቦ
ተጻዋርነት ንግርዘት ጓል ኣንስተይቲ”
ብዝብል ኣርእስቲ ዝተኻየደ ዋዕላ፡ ኣንጻር
እቲ ሃሳዪ ልምዲ ዝግበር ጻዕሪ ካብ ልደት
ቈልዓ ክጅመር ከም ዘለዎ ጸቒጡሉ።
ኣብ ከተማ ካይሮ ኣብ ዝርከባ ክልተ
ናይ ሕርሲ ሆስፒታላት ዝርከቡ ሓካይም፡
ጓል ዝወልዳ ኣደታት መብጽዓ ክኣትዋ
ብምግባርን ከም መዘኻኸሪ ድማ ኣብ
ክዳን እታ ናጽላ ጸረ-ግርዘት ምልክት
ዘለዎ ኣርማ ክገብሩን መደባት ከምዘለዎም
ኣብቲ ዋዕላ ኣፍሊጦም። እቲ ኣርማ፡ ናይ
ኤይድስ ምልክት ብግልባጡ ክኸውን
እንከሎ፡ ብቋንቋ ዓረብ
“ላ” (ኣይፋል) ዝብል
ቃል የርኢ።
ግብጺ ካብ ሃገራት
ዓለም ብብዝሒ
ግርዘት ደቂ ኣንስትዮ
ቀዳመይቲ ክትከውን
እንከላ፡ ቴስዓ
ሚእታዊት ደቂ
ኣንስትዮ’ታ ሃገር ከም
ዝኽንሸባ ጸብጻባት ይሕብሩ።
ምቝራጽ ጉድቦ ጓል ኣንስተይቲ ኣብ
ግብጺ ብ2008 ከም እተኸልከለን፡ ኣብ
2016 ከኣ ገበናዊ ዓንቀጽ ከም እተዋህቦን
ይፍለጥ። እቲ ልምዲ ናይ ኣሽሓት
ዓመታት ባህሊ ስለ ዝዀነ ግና፡ ከም
ዘይተቛረጸ ምንጭታት ይሕብሩ።
 ኣብ ግብጺ ብሰንኪ እቲ ልምዲ
ብተደጋጋሚ ኣብ ቈልዑ ብዝተራእየ
ናይ ሞት ሓደጋ፡ ካብ ህዝቢ ሓያል
ተቓውሞታት ከልዕል ምጽንሑ ይዝከር።
ክሽቦ ሃይማኖታዊ ምኽንያት ዘይብሉ
ኣብ ርእሲ ምዃኑ፡ ትንፋስ ቈልዓ ክሳብ
ዝሓልፍ ዝግበር ኣቐንዛዊ ልምዲ ብምዃኑ
ተጣበቕቲ ድምጾም ከስምዑ ጸኒሖም
እዮም።