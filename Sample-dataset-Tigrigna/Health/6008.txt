ሚኒስትሪ ጥዕና ኣብ ምስፋሕ
ዝርግሐን ተጠቃምነትን ኣገግሎትን ጥዕና
ጥራይ ዘይኮነ፡ ጎኒጎኑ ኣብ ምምዕባል
ጽፈትን ብቕዓትን ኣገልግሎት ጥዕና
ኣድሂቡ’ውን ክሰርሕ’ዩ ጸኒሑ። ብዛዕባ
ጽፈትን ብቕዓትን ኣገልግሎት ጥዕና
ክንዛረብ ከለና፡ ከም ቀጻሊ መስርሕ
እምበር ከም ናይ ሓደ እዋን ሽቶ ጥራይ
ጌርካ ክውስድ ከምዝይግባእ ምግንዛብ
ኣገዳሲ’ዩ። ስለ’ዚ ብቕዓት ኣገልግሎት
ንምምሓያሽ ዝተገብረ ጻዕሪ ኣዝዩ
ብዙሕ እዩ። እቲ ዝተርፍን ገና
ክንመልኦ ዘሎና ሃጓፋትን ከነመሓይሾ
ዘሎና ኣገልግሎታትን ድማ ማዕሪኡ
ብዙሕ እዩ።
እቲ ምስራሕ ሓደስቲ ትካላት
ጥዕና ብቐንዱ ቁጽሪ ትካላት ጥዕና
ንምውሳኽን ዝርገሐ ኣገልግሎት
ጥዕና ንምስፋሕን ጥራይ ዝዓለመ
ኣይነበረን። ብቕዓት ኣገልግሎት ጥዕና
ንምምሕያሽ ዝቐንዐ’ውን እዩ ነይሩ።
ብቑጽሪ ጥራይ እንተኼድና፡ ኣብ
እዋን ሓርነት 16 ሆስፒታላት ዝነበራ፡
ኣብ’ዚ እዋን’ዚ ብዳርጋ ዕጽፊ ወሲኹ፡
ቁጽሪ ማእከላት ጥዕና ብኣስታት
ዓሰርተ ዕጽፊ፡ ቁጽሪ መደበራት ጥዕናን
ክሊኒሊካት ድማ ብልዕሊ ሰለስተ ዕጽፊ
ወሲኹ።
በዚ ድማ ኣብ እዋን ሓርነት ኣብ
ውሽጢ 10 ኪሎሚተር ወይ ድማ ኣብ
ውሽጢ ናይ ክልተ ሰዓት ጉዕዞ እግሪ
ትካል ጥዕና ዝነበሮ ህዝቢ 46 ሚእታዊት
ጥራይ ዝነበረ፡ ኣብ’ዚ ሕጂ እዋን 80
ሚእታዊት በጺሑ ኣሎ። ኣስታት 60
ሚእታዊት ካብ ህዝብና ድማ ካብ ገዝኡ
ኣብ ውሽጢ 5 ኪሎሜተር ወይ ድማ
ኣብ ውሽጢ ናይ ሓደ ሰዓት ናይ እግሪ
ጉዕዞ ኣገልግሎት ጥዕና ከምዝረክብ
ተገይሩ። ከም ውጺኢቱ ድማ ሸፈነን
ዝርገሐን ኣገልግሎት ጥዕና እናሰፍሐን
እናዓበየን መጺኡ።