ሆስፒታላት ኣብ ስሩዕ ግልጋሎት መውሃቢ ስዓት ካብ ዝህበኦ ግልጋሎት ብተወሳኺ ኣብ እዋን ዕረፍቲ ፍትሓዊ ብዝኾነ ዋጋ ግልጋሎት ውልቀ ሕክምና ብዜካ ሃንደበታዊ ሕክምና ዝወሃብ ዘሎ እንትኾን ቀፃልነቱን ፍትሓውነቱን ብዝበለፀ ንምፍፃም ግን ቀፃሊ ደገፍን ክትትልን ክግበረሉ ዝግባእ ጉዳይ ምዃኑ ጉባኤተኛ ሓቢሩ ሓሊፉ እዩ።ኣብ መዳይ ጥዕና ብፍላይ ብመዳይ ህንፀት ሰራዊት ጥዕና ዝተርኣዩ ጉድለታት እውን እንተኾነ እቲ ጉባኤተኛ ብዕምቆት ዘትይሉ እዩ።ናይ ከተማ መደብ ሰራዊት ጥዕና ሕዚ እውን ኣብቲ ሞያተኛን ኣመራርሓን ካብ ኣረኣእያ ክራይ ኣካብነትን ምጉዳል ውፍይነትን ዝብገሱ ክፍተታት ከምዘለው ተቐሚጡ እዩ።ኣብ ከተማታት ምስ ከተማ ዝስማዕማዕ ፓኬጅ ተቐሪፁ እንተብቅዕ ባዕሉ ዝኸኣለ ሰራዊት ዝህነፀሉ ግንባር ኮይኑ ንኹሉ ሕብረተሰባዊ ክፋላት ከተማ ብዘሳትፍ መንገዲ ስለዘይተመርሐ ውፅኢት ህንፀት ሰራዊት ካብቲ ናይ ገጠር ንክትሕት ምኽንያት ከምዝኾነ ተደምዲሙ እዩ።ብምኽንያት እዚ ውዳበታት ኣባልን ሓፋሽን ከተማ ምስ ገጠር እንትነፃፀር ኣብ ኣወዳድብኡን ኣወፋፍርኡን ጉድለት ብምህላዉ ነዚኦም ፈቲሽካ ብምስትኽኻል ሰራዊት ጥዕና ኣብ ከተማታት ንክህነፅ በርቲዕኻ ክስረሓሉ ከምዝግባእ ተቐሚጡ እዩ።
ብድምር ኣብ ገጠርን ከተማን ሰራዊት ጥዕና ንምህናፅ ዝተገበረ ቓልስን በፂሕዎ ዘሎ ደረጃን ብጥንካረ ከምዝግለፅ እዩ ዝተቐመጠ።ስራሕቲ ጥዕና ናይ ዓመት ሙሉእ ስራሕ ብምዃኑ ንፃት እውን እንተኾነ ብቑዕ ክትትልን ደገፍን ዘይፍለዮ ስራሕ እዩ።
ብድምር መሰረታዊ ስርዓት ግልጋሎት ጥዕና ኣብ ትግራይ ሙሉእ ብሙሉእ ተዘርጊሑ ዝሓሸ ፅርየት ዘለዎን ፍትሓዊ ግልጋሎት ንክወሃብን ኣንፈት ተነፂሩ እዩ።ዛጊድ ኣብ ግንባር ጥዕና ተረጋጊፆም ዘለዉ ዓወታትን ተሃኒፆም ዘለዎ ናይ ምፍፃም ዓቕሚን ክዕቀቡ ከምዝግባእን ኣብ ምንቅስቓስ ዝተርኣዩ ጉድለታት ንምስትኽኻል ደገፍቲ ኣንፈታትን መደባትን ተታሒዞም እቲ ሰራዊት ንዝበለፀ ውፅኢታዊ ኣፈፃፅማ ክምርሽ ከምዝግባእ ኣብ መደምደምታ ተበፂሑ እዩ።ፓኬጅ ጥዕና ብምዕዋት ብዝለዓለ ደረጃ ናይ ሓፋሽ ምንቅስቃስ ብምውላዕ ዝተቐመጡ ሸቶታት ጥዕና ከምዘዐውት ድማ ጉባኤተኛ ወሲኑ ኣሎ።