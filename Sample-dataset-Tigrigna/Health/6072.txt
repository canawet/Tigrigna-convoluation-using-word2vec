ኣቐዲሞም ዝተኻየዱ መጽናዕቲታት
ከምዘነጽሩዎ፡ እዚ ዓይነት ተፈጥሮኣዊ ናይ
ዳግመ-ምጥጣዕ ዲ.ኤን.ኤ ኣብ ደቂ-ሰብ
እውን ከም ዘሎ እዩ። እንተዀነ ብዘይካ
ንዝተሃሰዩ ዋህዮታት ኣብ ምሕዋይ
ካብኡ ንላዕሊ ክኸይድ ኣይክእልን።
እቶም ነዚ መጽናዕቲ ዘካየዱ
ተመራመርቲ፡ ልክዕ ከም በዓል ጠበቕ
ዝተጐድአ ክፍሊ ኣካላትና ዳግም
ክበቍል እንተዀይኑ፡ “ኣብ ነብስና
ዝርከብ ጅር ለውጢ ክግበረሉ ኣለዎ”
እዮም ዝብሉ። ንሳቶም ከምዝሕብሩዎ፡
እቲ ንዳግመ ምጥጣዕ ዘበራብር ጅር
ኣብ ሰባት ከም ዘሎ እዩ። ሓደ ካብቶም ነቲ ምርምር ዘካየዱ ተመራመርቲ
ከምዝገልጾ፡ “ብሓጺሩ ገለ ክፋል ነቲ
ካልእ ክፋል ንኽጥጥዕን ከይጥጥዕን
መልእኽቲ እናሰደደ ይረዳድኦ።
እዞም ከምኡ ዝገብሩ ድማ ከም ስዊች
ወይ መወልዒን መጥፍኢን ገይርና
ክንርድኦም ንኽእል ኢና።
፨ ብኸመይ ኣብ እንስሳታት ዳግመ-
ምጥጣዕ የጋጥም?
ንወዲ-ሰብ ሓዊስካ ኩሎም እንስሳታት
ዋላ’ኳ ድሩት ይኹን እምበር ኣካላቶም
ብመጠኑ ይጥጥዕ እዩ። እንተዀነ እቲ
መስርሕ ኣብ ዝበዝሑ ዘይዓጻማውያን
እንስሳታት ኣዝዩ ዝማዕበለ እዩ። እዞም
እንስሳታት ዝዀነ ክፋል ካብ ኣካላቶም ክቑረጽ ወይ ክህሰይ እንከሎ፡ ብቐሊሉ
ዳግም ክጥጥዕ ወይ ክበቁል ይኽእል።
ንተመራመርቲ ክሳብ ሕጂ
ሕንቅልሕንቅሊተይ ኰይኑዎም ዝጸንሐ
ሕቶ ድማ፡ መጥበውቲ እንስሳታት
ቈርበቶም፡ ጅማውቶምን ደሞምን ዳግም
ከጠጥዑ እናኸኣሉ ስለምንታይ ከምቶም
ዘይዓጻማውያን እንስሳታት ንዝተጐድአ
ክፍሊ ኣካሎም ዳግም ብምጥጣዕ ናብ
ንቡር ክመልሱዎ ዘይክእሉ? ዝብል
እዩ።