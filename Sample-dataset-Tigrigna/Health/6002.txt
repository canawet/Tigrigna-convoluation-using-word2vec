ኣስናንና ምስ ዝብዕክኽ ንኸተጽርዮ
ኣዝዩ’ዩ ኣሸጋሪ ዝኸውን። ግቡእ ጽሬት
ናይ ኣስናን ክትሕሉ ስለ ዘየኽእለካ ድማ
እቲ ስኒ ንኽምሽምሽ ዝተቓልዐ ይኸውን።
ልዕሊ መስመር ግርጻን ዝፍጠር ብዕካኸ
ኣስናን ኣዝዩ ጎዳኢ እዩ። ምኽንያቱ፡ ኣብ
ውሽጡ ዘሎ ባክተርያ ንግርጻን ብቐሊሉ
እናፋሕፍሐ የዕኑዎ። ምስ ግዜ ድማ ናብ
ከቢድ ናይ ግርጻን ሕማም የቃልሓና።
ነድሪ ግርጻን (gingivitis) ሓደ ካብ
ብብዕካኸ ኣስናን ዝስዕብ ሕማም እዩ።
ቀልጢፍና ክንፍውሶ ምስ ዘይንኽእል
ሕማም ናይ ምጽዋር ዓቕሚ ኣካላትና
ከዳኽም ናብ ዝኽእል ዝበኣሰ ጥዕናዊ
ጸገም ክንቃላዕ ንግደድ።
ካብ ምብዕካኽ ስኒ (ጸጸር ስኒ) ንምንጋፍ
ክኢላታት ሕክምና ስኒ ነዞም ዝስዕቡ
ምኽርታት ይልግሱልና፦
* ኣፍና ክሳብ 2 ደቒቕ ዝኣክል ኣብ
መዓልቲ ክልተ ሳዕ ክንምውጾ ይግባእ።
ኣብ እንምውጸሉ እዋን ንኹሉ ጎንታት
ናይ ኣስናንና እንተላይ ውሽጣዊ ክፋሉ፡
ንምውጾ ከም ዘለና ነረጋግጽ።
* ንመሕጸቢ ኣስናንና ኣብ እንጥቀመሉ
ዓይነት ሳምና ስኒ (ኮልጌት) ግቡእ ኣፍልጦ
ይሃልወና። እቲ ሳምና ስኒ ‘ፍሎራይድ’
ዘለዎ ምስ ዝኸውን ይምረጽ። ‘ፍሎራይድ’
ኣብ ‘ኢናመል’ (ቀጸላ ናይ ስኒ) ክወርድ
ንዝኽእል መጕዳእቲ ናይ ምክልኻል
ዓቕሚ ኣለዎ።
* መግቢ ኣብ ዝወሰድናሉ እዋን ኣፍና
ብማይ ክንጕጽጕጾ ኣዝዩ ኣገዳሲ ስለ
ዝኾነ ኣይንዘንግዕ።
* ኣብ እንወስዶ ዓይነት መግቢ
ግቡእ ኣድህቦ ይሃልወና። ባክተርያ
ኣብ ኣፍና ኣብ ሽኮራውን ምቁራትን
መግብታት ዝያዳ ይዕቆቡን ይፋረዩን።
ነዞም መግብታት ክረኽቡ እንከለዉ፡
ተጓዳኢ ኣሲድ ብዝለዓለ ዓቐን የንዝዑ።
ስለዚ፡ ብዝተኻእለ መጠን ንወስዶ ሽኮራዊ
መግብታት ከነጕድሎ ይግባእ።
* ኣትከኽቲ ሽጋራ ምስ እንኸውን፡
ምትካኽ ከነቋርጽ ይግባኣና። ሽጋራ
ዘትክኹ ሰባት ብምብዕካኽ ስኒ ብቐሊሉ
ዝተጠቕዑ እዮም።