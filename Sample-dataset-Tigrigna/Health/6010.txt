እቲ ቀንዲ ሸቶ ናይዚ ሓድሽ ፖሊሲ
ጥዕና፡ “ጥዑይ ሂወትን፡ ጽቡቕ ምህላውን፡
ንኹሉ ኤርትራዊ፡ ኣብ ኩሉ ዕድመ”፡
ዝብል ኮይኑ፡ ዓቢ ይኹን ንእሽቶ፡
ተባዕታይ ይኹን ኣንስታይ፡ ኣብ ርሑቕ
ይሃሉ ኣብ ቀረባ፡ ሃብታም ይኹን ድኻ፡
ንኹሉ ብማዕረ ከምዝባጻሕን፡ ምስናይ
ብቕዓቱን ፊናንሳዊ ውሕስንኡን ኣብ
ኩሉ ከባቢታት ሃገረና ከምዝዝርጋሕን
ከምዝበጽሕን ጌርካ ናይ ምውዳድ
ዕማም ከምዝረጋገጽ ምግባር እዩ። እቶም
መሪሕ ኣምራት ሃገራዊ ፖሊሲ ጥዕና
ከኣ፣ ኣድማሳዊን ምዕሩይን ሸፈነ ጥዕና
ምዝርጋሕ፡ ምሉእ ኣገልግሎት ጥዕና
ምሃብ፡ ንጡፍ ተሳትፎ ሕብረተሰብ/ህዝቢ
ንምርግጋጽ፡ ውሁድ ምውሳእ ጽላታትን
ምሕያልን፡ ካልእን ዘጠቓለለ እዩ። ምዕሩይነት ክበሃል ከሎ፡ ምዕሩይ
ዝርገሐ ኣግልግሎታትን ዕድላትን ማለት
ኮይኑ፡ ኣካል ምንጋስ ማሕበራዊ ፍትሒ
ዝብል ሃገራዊ መሪሕናን ማክሮ ፖሊስናን
እዩ። እዚ ማለት ድማ ኣድማሳዊ ሽፋን
ወይ ድማ መላእ ህዝብና እቲ ዘድልዮ
ኣግልግሎት ጥዕና ክረክብ ኣለዎ ማለት
እዩ። እዚ ብሓደ ግዜ ክብጻሕ ስለዘይክኣል
ግን፡ ደረጃ ብደረጃ ክብጻሕ ምእንቲ
ናብኡ ዝቐንዐ ቀዳምነታት ዝሰርዐ
መደባት ምሕንጻጽ ማለት እዩ። ክሳዕ ሕጂ
ዝተሰርሑን ብድሕሪ ሕጂ ዝስርሑን
ትካላት ጥዕና፡ ነዚ ኣምርዚ ኣብ ግምት
ዘእተዉን፡ ነቲ ዝተወጸዐን ኣግልግሎት
ዘይረኸበን ክፋል ህዝብና ቀዳምነት ዝህቡን
እዮም። ኣዴታትን ህጻናትን ተኣፈፍትን
ንብዙሕ ናይ ጥዕና ጸገማት ዝተቓልዑን
ክፋል ሕብረተሰብ ስለዝኾኑ ቀዳምነት
ተዋሂቡዎም ክሰረሓሎም ጸኒሑ። እዚ
ክቕጽል እዩ። ይኹን እምበር፡ እዚ ሓድሽ
ፖሊሲ፡ ንኹሉ ኤርትራውን ኣብ ኩሉ
ዕድመን ዝቐንዐ’ዩ።
ኣብ ዝሓለፈ ዓመታት ብዝገበርናዮ
ዕቱብን ኣድማዕን ጻዕሪ፡ ንብዙሓት
ኣብ እዋን ጥንስን ሕርስን ዘጋጥሙ
ጸገማትን፡ ንተመሓላለፍቲ ሕማማትን
ተቖጻጺርናዮም ኢና። ይኹን እምበር፡
ጸገማት ጥዕና ኣዴታትን ህጻናትን
ተመሓላለፍቲ ሕማማትን ናይ ምቆጽጻር
መደብና ከይዛዘምና ከለና፡ ዳርጋ ኣብ
ኩለን ኣብ ምምዕባል ኣብ ዝርከባ
ሃገራት እናለዓለ ይመጽእ ብዘሎ መጠን
ሕማማት ልዑል ጸቕጢ ደም፡ ወቕዒ
ልቢ ዘጠቓለለ ሕማማት ልቢ፡ ሽኮርያ፡
ወቕዒ ሓንጎል ካንሰር ኣዝማ ወዘተ.
ዘጠቓልሉ ዘይተመሓላለፍቲ ሕማማት
ኣብ ሃገርና’ውን እናገነኑ ይመጹ ኣለዉ።
ነዞም ሕማማት እዚኦም ኣብ ኩሉ ዕድመ
ብዝያዳ ድማ ኣብ ልዕሊ 40 ዓመት
ዝዕድሚኦም ዓበይቲ ዝቐንዐ፡ በብእዋኑ
እናሰፍሐን እናወርጸጸን ዝኸይድ፡
ምቁጽጻር ዘይተመሓላለፍቲ ሕማማት
ካብ’ዚ ዘለዎ ኣዝዩ ክሕይል’ዩ።