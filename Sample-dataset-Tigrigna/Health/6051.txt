ኣስዒብና፡ ጽመት ዕድመን ጾታን ዘይፈሊ
ንኹሉ ቀጸላ ሕ/ሰብ ከጋጥም ዝኽእል
ኰይኑ፡ ምስ ባህሊ፡ ልምዲ፡ ስምዒትን
ኣረአኣእያን ሕ/ሰብ ተኣሳሲሩ ዝኸይድ
ናይ ህዋስ ስንክልና ከምዝዀነ ጠቒስና፡
ብሰንኪ ዝተፈላለዩ ኩነታት ዝመጽእ
ዝዀነ ድምጺ ምስማዕ ዘይምኽኣል’ዩ
ኢልና። ብተወሳኺ፡ ደረጃ ጽመት ካብ
ፈኲስ (20-40 ዴሲ ቤልስ)፡ ማእከላይ (41-
70 ዴሲ ቤልስ)፡ ጽንኩር (71-95 ዴሲ
ቤልስ)፡ ኣዝዩ ጽንኩር (ካብ 95 ዴሲ ቤልስ
ንላዕሊ) ዝዝርጋሕ ከምዝዀነ፡ በዚ መሰረት
ከኣ፡ ጽሙማን ፈጺሞም ዘይሰምዑ፡ ከፊላዊ
ጽመት ዘለዎም ከምኡ ድማ ኣብ ከብዲ
ኣደኦም እንከለዉ ዝጸመሙን ምስ ተወልዱ
ቋንቋን ባህልን ናይ ሕ/ሰብ ኣከባብን ምስ
ፈለጡ ዝጸመሙ ተባሂሎም ከምዝፈላለዩ
ኣረዲእና። ብመሰረት መግለጺ ክኢላታት
ጥዕና ከኣ፡ ጽመት 75% ክንከላኸሎ
ንኽእል ስንክልና ምዃኑ ሓቢርና።
ብዘይካ’ዚ፡ ብመሰረት መጽናዕቲ ዓለማዊ
ውድብ ጥዕና 2005፡ ብደረጃ ዓለም 278
ሚልዮን ሰባት ዝተፈላለዩ ደረጃታት
ጽመት ከምዘለዎም፡ ሰማንያ ካብ ሚእቲ
(80%) ካብዚኣቶም ኣብ ምምዕባል ዝረከባ
ሃገራት ከምዝርከቡ፡ ካብኣቶም ድማ እቶም
ትሕቲ 20% ጥራይ ናይ ትምህርቲ ዕድል
ከምዝረኽቡ፡ ኣብሪህና።
ኣብ መወዳእታ፡ እዝኒ፡ ቀዳማይ ካልኣይ
ሳልሳይ ዝበሃሉ ሰለስተ ዓበይቲ ክፍልታት
ከምዘለውዎ፡ ብሓፈሻ ክረኣ እንከሎ ድማ
ኣርባዕተ ዓይነታት ጽመት ምህላዎም
ብምግላጽ፡ እቶም ቀንድን ፍሩያትን
ጠንቅታት ቅድምን ድሕርን ወሊድ
ጽመት ዘጋጥሙ’ውን ዘርዚርና። ንኣብነት፡
ጽመት ቅድሚ ምውላድ፡ ብዓሰርተ
ምኽንያታት ከምዝጽኡ ብምሕባር፡
ነቶም ቀዳሞት ሰለስተ ጠንቅታት ማለት፡
ንተወርሶ፡ ናይ ኣደን ቈልዓን ተጻራሪ
ደምን ንፍዮ ጀርመን/ሩቤላ ገሊጽና።