እተን ደቀንስትዮ ብፍሉይ ዝተሰለመ ክዳውንቲ
ተኸዲነን ምስተን ኣዴታተን ከምኡ’ውን ምስ ኩሎም
ኣባላት ስድራቤተን ርክብ የካይዳ። ነፍሲ ወከፍ
ብጽሕቲ ጓል ሓይሊ ይህባ እዩ ኢሉ ዝእመነሉ ፍሉይ
መግቢ ኣብ እትወስደሉ፡ ተፈልያ እትቕመጠሉ
ግዜያት ኣለዋ። ኣብዚ ግዜ’ዚ መሓዙታ ክበጽሓኣን
ከዘናግዓኣን ፍቑድ እዩ። ዓበይቲ ኣዴታት ድማ
ዝተፈላለየ ደርፍታት እናደረፋ ፍሉይ ናይ ጨና
ባኞ የዳልዋላ። ምስ ተሓጸበት ድማ ብምልኩዕ
ቀይሕ ጨርቂ ተደሪዛ ትኽደን። ዝተፈላለዩ ከም
ክዳውንትን ስልማትን ዝኣመሰሉ ህያባት ድማ ከም
ገጸ በረከት ይወሃባ። ብድሕሪ’ቲ ናይ ማሕበረ ኮም
ጽምብል ድማ ናይ ስድራ ጽምብል ይካየድ። እታ
ጓል ድማ ኣብ ፍሉይ ብዕምባባታት ዘጌጸ ኮፍ መበሊ
ትቕመጥ። ብድሕሪ’ዚ ድማ በቲ ሕብረተሰብ ከም
ምልእቲ ሰበይቲ ትቑጸር።
ኣብ ሓደ ኣባቸ ዝበሃሉ ቀቢላ ህዝብታት ደቀባት
ሰሜን ኣመሪካ፡ እዚ ብመሰረት ምስግጋር ናብ
ብጽሕና ዝግበር ጽምብል ብማስካሌሮ (Mascalero)
እዩ ዝፍለጥ። እዚ ጽምብል’ዚ ብተመሳሳሊ’ቲ ኣብ ህንዲ ዝካየድ ጽምብል ኰይኑ፡ ነተን ኣብ ውሽጢ ሓደ
ዓመት ወርሓዊ ጽግያተን ንመጀመርያ ዝተራእየን
ዝጽምበል ኣብ ዓመት ሓንሳብ እዩ ዝካየድ። እቲ
ጽምብል ንኣርባዕተ መዓልታት ዝጸንሕ ኰይኑ
ምስጢራዊ ርክባት ምስተን ጐራዙት ይካየዱ። ነፍሲ
ወከፍ ምሸት ድማ ኣስታት 64 ንዛንታ’ቲ ቀቢላ
ዝገልጹ ብደቂተባዕትዮ’ቲ ዓዲ ይድረፉ።
ኣብዚ ጽምብል’ዚ ህዝቢ ብሓባር ይጻወትን
ይጽምብልን። ነተን ጐራዙት ድማ ዝተፈላለየ
ህያባት የበርክቱለን። ፌስታ ማስከለሮ ኣብ ቀቢላ
ኣባቸ እቲ ኣገዳሲ በዓል እዩ። እቲ በዓል ንሃብቲ’ቲ
ቀቢላ ይድርዕን የሰስንን እዩ ኢሎም ድማ ይኣምኑ።
ኣብ መንጎ 1973 ን 1911 ዝነበረ ግዚያት መንግስቲ
ኣመሪካ፡ እቲ በዓል ከይካየድ ኣጊዱዎም ስለዝነበረ
ህዝቢ ኣባቸ ናብ ዕንወት ገጹ ዘምራሓሉ እዋን እዩ
ነይሩ። ኣብ ሕብረተሰብ ኣባቸ ጽግያት ጓለንስተይቲ
ፍሉይ ሓይሊ ኣለዎ ኢሎም ስለ ዝኣምኑ እዮም
ንኣባላት’ቲ ቀቢላ ክትፍውሶምን ክትባርኾምን
ዝጽበዩ።
ናቫጆ ዝበሃሉ ካልኦት ቀቢላ ደቀባት ኣመሪካ’ውን
ንብጽሕና ደቀንስትዮ ዝድግስ ኪናልዳ ዝበሃል
ሃይማኖታዊ ጽምብል ኣለዎም። እዚ’ውን ንኣርባዕተ
ለይትታትን መዓልታትን ዝካየድ ጽምብል ኰይኑ
እታ ብጽሕቲ ጓል ናብ ሰበይቲ እትልወጠሉን
ዝግባኣ ክብሪ እትረኽበሉን ኣጋጣሚ እዩ።