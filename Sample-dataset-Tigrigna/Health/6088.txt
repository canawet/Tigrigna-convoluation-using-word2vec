ዝበዝሑ ለገስቲ ደም ኣብ መንጎ ንገለ እዋን እናዕረፉ’ዮም ነቲ ግብረ
ሰናይ ዝፍጽሙዎ። ጀምስ ሃሪሰን ዝተባህለ ኣውስትራልያዊ ግን ን60 ዓመት
ብዘይምቁራጽ ደም ብምልጋስ ሂወት 2.4 ሚልዮን ህጻናት ከምዘድሓነ ሲ.ኤን.
ኤን ሓቢሩ። ወዲ 81 ዓመት ጀምስ ሄሪሰን ኣብ ነፍስ ወከፍ ሰሙን ደም
ስለዝልግስ ድማ’ዩ ኣቓልቦ ዓለም ዝሰሓበ።
ጀምስ ሃሪሰን ኣብዚ እዋን’ዚ ብምኽንያት ዕብየት ወይ ሽምግልና፡ ደም
ምሃብ ኣቋሪጹ’ዩ ዘሎ። ኮሚሽን ቀይሕ መስቀል ኣውስትራሊያ ድማ፡ ንዝሃቦ
ኣገልግሎት ምስጋናኡ ብኽብሪ ኣቕሪቡሉ ኣሎ። ጀምስ፡ ኣብ ደሙ ጸረ ዲ
(Anti-D) ዝተባህለ ክታበት ንምምዕባል ዝሕግዝ ባእታ ከምዘለዎ ሰብ ሞያ
ጥዕና’ታ ሃገር ይሕብሩ። እቲ ካብኡ ዝምዕብል ክታበት ድማ ንህጻናት ካብ
ዝቐትል ካልእ ሕማም ይከላኸል።
ከምዝፍለጥ ነፍሰ ጾር ኣደ ኣር.ኤች.ዲ ኣሉታ (RhD -ve) ዝዓይነቱ ደም
እንተደኣ ሃሊዩዋ፡ ኣብ ማህጸና ዘሎ ዕሸል ድማ ዓይነት ደሙ ኣር.ኤች.ዲ እወታ
(RhD +ve) ምስ ዝኸዉን፡ እቲ ህጻን ንሓደጋ’ዩ ዝቃላዕ። ዓይነት ደም ጀምስ
እምበኣር ነዚ ጸገም ኣብ ምፍታሕ ዘገልግል ክታበት ንምምዕባል’ዩ ዝሕግዝ።
ኣብ መላእ ሃገረ ኣውስትራሊያ ከም ናይ ጀምስ ዓይነት ደም ዘለዎም ሰባት
50 ምዃኖም ጸብጻብ’ታ ሃገር ይሕብሩ። 
ብመሰረት’ቲ
ብመንገዲ ትካል “ብሉምበርግ” ተዳልዩ
“ላንሰት” ኣብ ዝተባህለ መጽሄት ዝቐረበ
ሓበሬታ፡ ስጳኛውያን ኣብ ዓለም እቶም
ዝበለጸ ጥዕና ዘለዎም ህዝቢ ተባሂሎም
ብቐዳምነት ተሰሪዖም ኣለዉ።
ብድሕሪኦም ኢጣልያውያን ኣብ ካልኣይ
ደረጃ ክስርዑ ከለዉ፡ ህንዳውያን ድማ
ኣብ ሳልሳይ ደረጃ ተሰሪዖም ይርከቡ። እቲ
መጽናዕቲ ከም ዕድመ፡ ምኽሳዕ፡ ምትካኽ
ሽጋራ፡ ኩነታት ኣከባብን ጽሩይ ኣገልግሎት
ማይን ዝኣመሰሉ ረቛሒታት ብምጥቃም
ኣብ መንጎ 169 ሃገራት ብምውድዳር’ዩ
ነቲ ዝርዝር ኣውጺኡዎ። እታ ብምዕባለኣ
እትልለ ኣመሪካ ድማ ኣብ መበል 35
ተርታ ብምስራዓ ንብዙሓት ኣገሪሙ’ሎ።
ብዘይካ’ዚ ባሕሬን ኣብ መበል 36 ተርታ
ብምስራዕ ንሃገራት ዓረብ ክትመርሕ ከላ፡
እታ ዜጋታታ ንነዊሕ ዓመት ወይ ዕምሪ
ብምጽናሕ ዝልለዩላ ጃፓን ኣብ 4ይ ደረጃ
ተሰሪዓ ትርከብ።
ነቲ መጽናዕቲ ዘካየዱ ክኢላታት፡
ማእከላይ ስርዓተ ኣመጋግባ ሓደ ካብ
ቀንዲ ረቛሒታት ጥዕና ወዲ ሰብ ምዃኑ
ይሕብሩ። ማእከላይ ስርዓተ ኣመጋግባ
ዝበሃል ድማ ፍሩታታት፡ ኣሕምልትን
ዘይቲ ዘይቱንን ዝኣመሰሉ ዓይነት መግቢ
ኣዘውቲርካ ምብላዕ’ዩ። ይኹን እምበር
ኣብ ስጵኛ ብናጻ ዝወሃብ ኣገልግሎት
ጥዕና ነታ ሃገር ብ1ይ ደረጃ ክትስራዕ ካብ
ዝገበሩዋ ተወሳኺ ረቛሒታት ሓደ እዩ።