ስለምንታይ መዓልቲ ቲቢ ተዘኪሩ
ይውዕል ዝብል ሕቶ ክመጻና ይኽእል’ዩ።
መዓልቲ ቲቢ ዓመታዊ ምዝካር ዘድልዮ
ቀንዲ ምኽንያት’ምበኣር፡ ህዝቢ ነቲ
መሰረታዊን ቀንዲን ጠንቂ’ቲ ሕማም
ፈሊጡ፡ ኣብ ምክልኻሉን ምሕዋይን፡
ኣብ መወዳእታ ከኣ፡ ቲቢ ካብ ዓለምና
ንምጥፋእ ኣብ ዝግበር ጻዕሪ ኣፍልጦኡ
ክብ ከብል ንምዝኽኻር’ዩ።
ኣብ ኩሉ ክፋላት ሕብረተሰብ፡ ፍልልይ
ናይ መነባብሮ ስለዘሎ፡ ብዛዕባ ተላባዒ
ሕማም ቲቢ፡ ኣፍልጦኦም ከምዘዕብዩ
ምግባር ሓደ ቅድመ ጥንቃቐ’ዩ። ስለዚ፡
ኣብ ናይ ስራሕ ቦታን መንበሪ ገዛን፡ ኩሉ
ሕብረተሰብ ብዛዕባ ምዕቃብ ጥዕናኡን
ምክልኻል ቲቢን ክፈልጥ ኣለዎ።
ቲቢ፡ ሓደ ካብቶም ‘ኣየር ወለድ’ ዝበሃሉ
ጠንቂ ሕማማት ዝኾኑ ባክተርያ’ዩ። ኣብ
መዓልቲ፡ ከባቢ 4 ሽሕ ሰባት ስለዝቐትል፡
ሓደገኛነቱ ዝለዓለ ይገብሮ። ሕማም ቲቢ፡
ካብ ዝሓመመ ሰብ ናብ ካልእ ሰብ፡ ኣብ
ግዜ ምስዓል፡ ምህንጣስን ምዝራብን
ካብ ሳንቡእን ጎሮሮን ብዝወጹ’ዩ
ዝመሓላለፍ። መብዛሕቲኡ እዋን ግዳይ
ናይ’ቲ ሕማም ዝኾኑን ዝሞቱን፡ እቶም
ማእከላይን ታሕተዋይን እቶት ዘለዎምን
ተኣፈፍቲ ኣካል ሕብረተሰብ
- ብፍላይ ህጻናት፡ ሕሙማት
ኤች.ኣይ.ቪ፡ ሽማግለታትን
ሕሙማት ሽኮርያን እዮም።
ጸብጻባት ውድብ ሕቡራት
ሃገራት ከምዝሕብሮ፡ ኣብ
ዓለም፡ እቶም ሓደ ሲሶ
ብጀርምታት ቲቢ ተለኺፎም
ወይ ልኡማት ባሲላይ ቲቢ
ኣብ ሰብነቶም ዘለዎም’ዮም።
ከምኡ’ውን ኣብ ነፍሲ-ወከፍ
ዓመት 8.8 ሚልዮን ሰባት
ብናይ ቲቢ ህዋሳት ይብከሉ።
ካብዚኣቶም እቶም 95% ኣብ
ምምዕባል ኣብ ዝርከባ ሃገራት
ዝርከቡ ኰይኖም፡ እቶም
ዝበዝሑ ኣብ ክሊ ዕድመ
15-49 ዓመት ዘለዉ’ዮም።
ብኻልእ ወገን፡ ካብቶም ምስ
ኤች.ኣይ.ቪ ኤይድስ ዝነብሩ
ሰባት፡ እቶም ሓደ ሲሶ፡
ብምኽንያት ሕማም ቲቢ ናብ ሞት ከም
ዝበጽሑ ክኢላታት ይሕብሩ።