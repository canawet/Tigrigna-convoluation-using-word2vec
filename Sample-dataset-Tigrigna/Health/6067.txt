ኣካላትካ እናጎደሉ ክኸዱ እንከለዉ፡ እቶም
ጽቡቕ ስምዒታት ከም ዝስመዓካ ዝገብሩ
ሆርሞናት እናወሰኹ እዮም ዝኸዱ። እዞም
ሆርሞናት’ዚኣቶም ኢንዶርፊንስ (endorphins)
ይበሃሉ። ንኹሉ ዓይነት ጽቡቕ ስምዒታት
ንኽስመዓና ዝሕግዝ ኣካላዊ ድልውነት
የሐይሉ። በዚ ድማ ኣብ ኣካላትና ንዝስመዓና
ዝተፈላለየ ዓይነት ቃንዛ ከጉድሎ ይኽእል።
=> ውሽጣዊ ስርሓት ዝተፈላለዩ ኣካላትና
የሐይሎ፦ ዓሚቚ ሰሓቕ ንተፈላለዩ
ጭዋዳታት ኣካላትና ከም ዝዛነዩ ይገብር።
ዝተፈላለዩ ውሽጣዊ ኣካላትና ብግቡእ ስርሖም
ከሰላስሉ እንተኾይኖም ምውስዋስ የድልዮም
እዩ። ምውስዋስ ዘድልዮም ንቑሓት ንክኾኑ
እዩ። ሓደ ካብቲ ንቑሓት ክኾኑ ዝሕግዞም
ድማ፡ ሰሓቕ እዩ። ሰሓቕ ኣብ ከሰዐና ንዝርከቡ
ጭዋዳታት የነቓቕሖም። ኣብ ሓንጎናን
ልብናን ዝርከቡ ጭዋዳታት ድማ ከምኡ።
=> እስትንፋስ የመዓራሪ፦ ሓደ ካብቲ
ዝበለጸ ሳንቡእና ንምጽራይ ዝሕግዝ ኣገባብ
ሰሓቕ ከም ዝኾነ ሓካይም ይሰማምዑ። ኣብ
እትስሕቀሉ እዋን፡ ኣብ ውሽጡ ዝጸንሐ
ኣየር ንደገ ብምትፋእ ብኻልእ ንጹህ ኣየር
ንኽመልእ እኹል ዕድል ይረክብ። እዚ
ብፍላይ ከም ኣዝማ ዝኣመሰለ ናይ ምስትንፋስ
ጸገማት ንዘለዎም ሰባት ኣዝዩ ዝበለጸ ምዃኑ
እዮም ሓካይም ዝምዕዱ።
=> ክብደት ሰብነት ንምጉዳል ይሕግዝ፦
ንኽንስሕቕ ዝተወሰነ ካሎሪ የድልየና። ስለዚ
ብፍላይ ልዕሊ ንቡር ክብደት ምስ ዝህልወና
ዘየድሊ ካሎሪ ንኽነቃጽል ብተደጋጋሚ
ክንስሕቕ ተመራጺ እዩ። ሰሓቕ ኣብ ዝኾነ
ቦታ ኮፍ ኢልካ ይኹን ደው ኢልካ ከምኡ’ውን
ደቂስካ ዝግበር ንኣካላትና ዘወሳውስ ዝበለጸ
ኣገባብ እዩ።
ሰሓቕ፡ መግቢ ሓቒቑ ናብ ዝደቐቐ
ሳብስታንስ ንምቕያር ንዝሕግዝ መስርሕ
መታቦሊዝም’ውን የቀላጥፎ እዩ።
=> ሰሓቕ ጥዑይ ስምዒታት ክህልወና
ይሕግዝ፦ ከምቲ ልዒሉ ዝተጠቕሰ፡ እንድሕር
ስሒቕና ናይ ጭንቀት ሆርሞናትና ይጎድሉ።
በዚ ድማ፡ ብዙሕ ኣይንጭነቕን፡ ብዙሕ
ኣይንሓስብን፡ ሓጎስ ይስመዓና፡ ምስ ሰባት
ብቐሊሉ ንረዳዳእ፡ ቀልጢፍና ኣይንቝጣዕን፡
ኮታ ኩሉ ዓይነት ስምዒታትና ናብ ጽቡቕ
ኣንፈት ዘምርሐ ይኸውን።
=> ዝምድናታት የዕቢ፦ ሓጎስካን ደስታኻን
ብሰሓቕ ምክፋል ምስ ሰባት ዘለካ ዝምድናታት
ንኽዓቢ ዝሕግዝ ዝበለጸ ኣገባብ እዩ። ጽቡቕ
ማሕበራዊ ዝምድናታትን ምትእስሳርን ዘለዎ
ሰብ ሓዘን፡ ጓሂን ፍርሕን ክህልዎ ዘለዎ
ተኽእሎ ዝተሓተ እዩ። ስለዚ ሰሓቕ ምስ ሰባት
ዘለካ ዝምድና ብጽቡቕ ኣንፈቱ ንኽቅጽል
ይሕግዘካ።