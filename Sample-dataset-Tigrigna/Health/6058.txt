ሓደ ኣብ ብሪጣንያ ዝነብር ብኤች.
ኣይ.ቪ ዝተለኽፈ ሰብ፡ ካብ ለጋሳይ
ብዝተወስደ ዋህዮ ሕክምና ምስ
ተገብረሉ፡ ኣብ ኣካላቱ ዝነበሩ ቫይረስ
ከም ዝጠፍኡ ጸብጻባት ሓቢሮም።
እቲ ስሙ ዝተሰትረ ሕሙም፡ ካብ
2003 ኣትሒዙ መከላኸሊ ኤይድስ
ክወስድ ድሕሪ ምጽናሕ፡ ተወሳኺ
ሕማም መንሽሮ ስለዘማዕበለ ተወሳኺ
ሕክምና ክከታተል ጸኒሑ ነይሩ።
ኤችኣይቪ ቫይረስ ክለኽፎም ካብ
ዘይክእሉ ሰባት፡ ሓደ ሰብ ብዝለገሰሉ
ዋህዮ፡ ጥዕና ናይቲ ሰብ ክመሓየሽ
ከም ዝኸኣለ ተሓቢሩ። ዋህዮ ናይቲ
ጥዑይ ሰብ ናብቲ ሕሙም ድሕሪ
ምትካሉ፡ ተመሳሳሊ ባህርያት ዘለዎም
ዋህዮታት ብምፍራይ፡ ነቲ ኤችኣይቪን
ነቲ መንሽሮን ካብቲ ሕሙም ከጥፍኦም
ከም ዝኸኣለ ተፈሊጡ ኣሎ።
እቲ ሕሙም፡ መከላኸሊ ኤችኣይቪ
መድሃኒት ካብ ዘቋርጽ 18 ኣዋርሕ
ገይሩ ከምዘሎ ጸብጻባት የረድኡ።
እቲ ኣገባብ ሕክምና ንኹሉ ተሸካሚ
ኤችኣይቪ ክወሃብ ከም ዘይክእል
ዝገልጹ ክኢላታት፡ እዚ ውጽኢት’ንኻልእ ዝማዕበለ ሕክምና ኣፍ-ደገ
ክኸፍት ከም ዝኽእል የረድኡ።
እዚ ተቐማጣይ ከተማ ሎንደን’ዚ፡
ካልኣይ ካብ ኤችኣይቪ ‘ናጻ’ ዝዀነ ሰብ
ምዃኑ ዝዝክሩ ጸብጻባት፡ ብተመሳሳሊ
ኣገባብ ሕክምና “ሕሙም በርሊን”
እናተባህለ ዝጽዋዕ ኣመሪካዊ፡ ቅድሚ
10 ዓመታት ብዝወሰዶ ናይ ለጋሳይ
ዋህዮ፡ ክሳዕ ሕጂ ኣብ ጽቡቕ ጥዕና
ከም ዝርክብ ይገልጹ።
ኣብ በርሊን ኣብ ዝተገብረ ሕክምና፡
እቲ መንሽሮ ደምን ተሸካሚ ኤችኣይቪን
ዝነበረ ሰብ፡ ካብ ለጋሳይ ክልተ ሳዕ
ኣንጉዕ ምስ ተዋህቦ ካብ ክልቲኡ
ሕማም ክሓዊ ምኽኣሉ ይፍለጥ።
ሓያሎ ክኢላታት ነቲ ውጽኢት ብዓይኒ
ጥርጣረ ክርእይዎን ሃንደበታዊ ተርእዮ
ከምዝዀነ ክገልጹን እኳ እንተጸንሑ
‘ሕሙም በርሊን’ ክሳብ ሕጂ መድሃኒት
ኤችኣይቪ ከም ዘይወሰደ ተፈሊጡ።
ዋህዮ ክልግስ ዝኽእል ሰብ፡
ብፍጥረቱ ኤችኣይቪ ከጥቀዖ ዘይክእል
ሰብ ክኸውን እንከሎ፡ ከምዚኦም ዓይነት
ሰባት ኣብ ዓሌት ጸዓዱ ካብቲ ሓፈሻዊ
ህዝቢ 1 ሚእታዊት ምዃኖም ጸብጻባት
ይሕብሩ።