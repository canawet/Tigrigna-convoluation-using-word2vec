ዙሓት ሰባት ብዋሕዲ ማግነዝዩም
ይሳቐዩ ከም ዘለዉ ከይፈለጡ ነዊሕ
ይኸዱ እዮም። ኣብ ሰብነትና እኹል
ዓቐን ናይዚ ማዕድን ዘይምህላው ንሓያሎ
ጥዕናዊ ጸገማት ንቃላዕ ኢና - ንኣብነት
ጭንቀት፡ ምንካይ ዝኽረት (memory
loss)፡ ምኹምታር ጭዋዳ ወዘተ። እኹል
ማግነዝዩም ኣብ መዓልቲ ምውሳድ ድማ
ንሓያሎ ነገራት ይጠቕመና።
ማግነዝዩም፡ ምስ ካልኦት ዓይነታት
ማዕድን ብምዝማድ፡ ኣብ ኣካላትና
ብልዑል ዓቐን ይርከብ። ክኢላታት
ዘካየዱዎ መጽናዕቲ ከም ዘነጽሮ፡
ብገምጋም ሓደ እኹል ሰብ ኣብ ሰብነቱ
25 ግራም ማግነዝዩም ክህልዎ እንከሎ፡
ዝበዝሐ ካብዚ ኣብ ኣዕጽምቱ ይርከብ።
1 ሚእታዊት ድማ ኣብ ደም ይህሉ።
ማግነዝዩም ኣካላትና ዘካይዶ ንጥፈታት
ዓቂቡ ንክኸይድ ዘኽእሎ፡ ልዕሊ 300
ከሚካላዊ መልሰ-ግብሪ የካይድ።
ማግነዝዩም ኣብ ሰብነትና እዞም ዝስዕቡ
ንጥፈታት የካይድ፦
* ናብ ኣካላትና ናብ ዝርከቡ ዋህዮታት
ካልስዩም፡ ፖታሽዩም፡ ስሊኮን፡ ቫይታሚን
‘ዲ’ን ቫይታሚን ‘ከይ’ን ብንጥፈት
የገዓዕዝ።
* መትናዊ ስምዒታት ተዘዝታ
የመሓላልፍ፡ ጭዋዳታት ብዝግባእ
ክተዓጻጸፉ ይሕግዝ።
* ጸዓት ኣብ ምፍራይ የገልግል።
* ኣብ ዝተፈላለየ ኣካላትና ዝህሉ
መርዚ ይኣሊ።
* መኣዛታት ሜታቦላይዝ ይገብር።
* ኣዕጽምትን ዋህዮታትን ይሃንጽ።
ዋሕዲ ማግነዝዩም ዘለዎ ሰብ ነዞም
ዝስዕቡ ምልክታት ከርኢ ይኽእል እዩ።
= ምዕጻው ሸውሃት፡
= ዕግርግር ምባል፡
= ተምላስ፡
= ምስልካይን ምድካምን፡
= ምድንዛዝ፡
= ምንፍርፋር፡
= ምእሳር ጭዋዳታት፡
= ብቐሊሉ ምቑጣዕ፡ ባህሪ ምቕያር፡
= ዘይልሙድ ስምዒታት ልቢ፡
= ልዑል ጸቕጢ ደም፡
= ምርጋእ ደም።
ብኸመይ እኹል ማግነዝዩም ክንረክብ
ይከኣል?
ዋሕዲ ማግነዝዩም ምስ ዘጋጥመና
እቲ ክንገብሮ ዝገበኣና ዝበለጸ ኣማራጺ፡
በዚ ማዕድን ዝሃብተሙ መግብታት
ምውሳድ እዩ።
* ካዕካዕ - ሓንቲ ዓካር ካዕካዕ ን20
ሚእታዊት ናይቲ መዓልታዊ ዘድልየና
ዓቐን ማግነዝዩም ክሽፍን ይኽእል።
* ኣቮካዶ - ካብ ሓንቲ ፍሩታ ኣቮካዶ
ን15 ሚእታዊት ኣብ መዓልቲ ዘድልየና
ዓቐን ማግነዝዩም ክንረክብ ተኽእለና።
* ባናና - ካብ ሓንቲ ማእከላይ ዓቐን
ባናና 8 ሚእታዊት ማግነዝዩም ክንረክብ
ይከኣል።
* ብርስን - ካብ ሓደ ኩባያ ዝበሰለ
ብርስን 18 ሚእታዊት ናይቲ መዓልታዊ
ዘድልየና ዓቐን ማግነዝዩም ክንረክብ
ንኽእል።
* ሩዝ - ካብ ሓደ ኩባያ ሩዝ ኣካላትና
21 ሚእታዊት ማግነዝዩም ይረክብ።
* ስፒናቺ፡ - ካብ ሓደ ኩባያ ስፒናቺ
39 ሚእታዊት ናይቲ መዓልታዊ
ዘድልየና ዓቐን ማግነዝዩም ክሽፍን
ይኽእል።