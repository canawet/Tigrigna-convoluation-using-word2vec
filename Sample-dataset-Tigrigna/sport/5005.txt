ዓመታዊ ስፖርታዊ ውድድር ወረዳ ሳዕስዕ ፃዕዳ እምባ ኣብ ከተማ ፍረወይኒ ተኻይዱ፡፡ኣብ ቤት ፅሕፈት ጉዳይ መናእሰይ ስፖርትን ወረዳ ሳዕስዕ ፃዕዳ እምባ በዓል ሞያ ባህላዊ ስፖርትን ስፖርት ንኩሉን ዝኾኑ ኣይተ ሙሉጌታ ብስራት ከምዝበልዎ ካብ 4-5/03/2003 ዓ.ም ዝተኻየደ ዓመታዊ ስፖርታዊ ውድድር እታ ወረዳ ዕላምኡ ኣብ 5ይ መላእ ወዋታታት ትግራይ ብሉፃት ተናሓናሕቲ ሒዝካ ንምቅራብ እዩ፡፡ኣብቲ ውድድር 6 ዞናት ብ3 ዓይነት ውድድራት ተሳተፍቲ ኾይነን እየን፡፡ ብኩዕሶ እግሪ ዞን ፍረወይኒን ማይ መገልታን ንፅዋዕ መን ዓተረ ዝበፅሓ እንትኾና ዞን ፍረወይኒ 3 ን 1 ረቲዓ፡፡ኣብ ኩዕሶ መርበብ ደቂ ተባዕትዮ ዞን ሳዕሲዕ ንማይ መገልታ 2 ን 1 ብምስዓር ፅዋዕ ዝዓተረት እንትትኸውን ብደቂ ኣንስትዮ ድማ ፍረወይኒ ንወልዋሎ ብተመሳሳሊ 2 ን 1 ብምስዓር ፅዋዕ ዓቲራ፡፡ብኣትሌቲክስ ኣብ ዝተገበረ ውድድር ድማ ዞን ፍረወይኒ ብክልቲኡ ፆታ ተሸላሚት ፅዋዕ ኾይና እያ፡፡  ነዚ ሽልማት ዝሃቡ ም/ዋና ኣማሓዳሪ ወረዳ ሳዕስዕ ፃዕዳ እምባ ኣይተ ሙሉጌታ ጠማለው እዮም፡፡
