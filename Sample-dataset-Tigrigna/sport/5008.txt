ስፖርት ኣካል እቲ እነካይዶ ዘሎና ልምዓት ገይርና ብምውሳድ ብቐፃልነት ተዋዲድና ክንሰርሐሉ ይግባእ ክብሉ ከንቲባ ከተማ ዓዲግራት ኣፍሊጦም፡፡ካብ  22 ጥሪ ክሳብ 5 ለካቲት 2003 ብኣሳናዳእነት ከተማ ዓዲግራት ንዝተካየደ 5ይ መላእ ፅወታታት ትግራይ ብሙሉእነት ንምዕዋት ህዝብን ምምሕዳርን ከተማ ዓዲግራት ንዘርኣይዎ ልዑል ተገዳስነት ዝምስገን ከምዝኾነን ንካልኦት እውን ተመክሮ ክከውን ከምዝግበአን ከንቲባ ከተማ ዓዲግራት ኣይተ ብርሃነ ፀጋይ ኣፍሊጦም፡፡ኣብቲ ዓመታዊ ውድድር ተሳቲፎም ፅዋዕ ንዘምፅኡ ስፖርተኛታት ከተማ ዓዲግራት መተባብዒ ሽልማት ዝሃቡ ኣይተ ብርሃነ ከምዝበልዎ ፀወታ ከተማ ዓዲግራት ልዕሊ 350 ሽሕ ተወዳደርቲ ኣብ ዝተሳተፋሉ 13 ዓይነታት ፀወታ ብርቱዓት ተነሓናሕቲ ብምኳን ካብ ዝተዳለው ፅዋዓት ነቶም 7 ብምውሳድ ከተማ ዓዲግራት 2ይቲ ክትወፅእ ከምዝኽአለት ብምዝኽካር ስፖርት ኣካል እቲ እነካይዶ ዘሎና ልምዓት ገይርና ብምውሳድ ብቐፃልነት ተዋዲድና ክንሰርሐሉ ይግባእ ክብሉ ኣይተ ብርሃነ ወሲኾም ገሊፆም፡፡ 5ይ መላእ ፅወታታት ትግራይ ብርኪ ብቅዓቱ ሓልዩ ንክሳለጥ ልዕሊ 3.5 ሚልየን ብር ወፃኢ ከምዝተገበረ ዝገለፁ ሓላፊ ጉዳይ መናእሰይን ስፖርትን ከተማ ዓዲግራት ኣይተ መኮነን ሃ/ስላሴ ብወገኖም ብመዳይ ምድላው ይኹን ብዝተረኸበ ውፅኢት ኣዝዩ ዘሕጉስ ብምኳኑ ብቀፃልነት ንከተማ ዓዲግራት ዘፀውዑ ስፖርተኛታት ንምፍራይ ኣበርቲዕና ክንሰርሕ ኢና ኢሎም፡፡ኣብቲ እዋን ን70 ስፖርተኛታት ከከም ዝረኸብዎ ውፅኢት ካብ 100 ክሳብ 300 ብርን ምስክር ወረቐትን ዝተውሃቦም እንትኸውን ነዚ ድማ ብድምር ልዕሊ 25 ሽሕ ብር ወፃኢ ተገይሩ እዩ፡፡ብተመሳሳሊ  ንኣትሌት ፓራሎምፒክ ተስፋአለም ገብሩ ኣብ ዝተፈላለዩ ዓለም ለኸ ውድድራት  ንዘርእዮ ዘሎ ዘተባብዕ ውፅኢት 2000 ብር መተባብዒ ሽልማት ተበርኪትሉ እዩ፡፡
