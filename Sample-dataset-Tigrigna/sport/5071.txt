     ወረዳታትን ከተማታትን ትግራይ ተተካእቲ ስፖርተኛታት ኩዕሶ ኢድ ንምፍራይ ትኩረት ሂበን ክሰርሓ ፌደሬሽን ኩዕሶ ኢድ ትግራይ ፀዊዑ ኣብ ከተማ መቀለ ክካየድ ዝፀንሐ ዓመታዊ ሻምፒዮና ኩዕሶ ኢድ ትግራይ ተዛዚሙ፡፡ 7 ወረዳታትን ከተማታትን ዝተሳተፋሉ ዓመታዊ ሻምፒዮና ኩዕሶ ኢድ ትግራይ ከተማታት ሸራሮ ኣላማጣ ውቅሮን ክፍለ ከተማ ሓድነት መቀለን ብክልቲኡ ፆታ ከተማ ኣክሱም ብደቂ ኣንስትዮ ጥራሕ ከተማ ዓብይ ዓድን ክፍለ ከተማ ቀዳማይ ወያነ መቀለን ድማ ብደቂ ተባዕትዮ ጥራሕ እንትሳተፋ፡፡     ተሳተፍቲ ስፖርተኛታት ካብቲ ዝተካየደ ፀወታ ተመኩሮ ከምዝረከቡን ብዝበለፀ ድማ ብርክት ዝበላ ወረዳታትን ከተማታትን እንተትሳተፋ ካብብዚ ብዝበለፀ ንሕንሕ ምፍጣር ከምዝከኣል ገሊፆም  ፡፡ ፀሓፊ ፌደሬሽን ኩዕሶ ኢድ ትግራይ ኪሮስ ሓዱሽ ተሳተፍቲ ወረዳታትን ከተማታትን ዝወሓዳሉ ሃገራዊ ፌደሬሽን ሃንደበት ንሃገራዊ ውድድር ብምፅውዑን ወረዳታት ድማ በጀት ብዘይ ምሓዘንን ከምዝኮነን ኣብተን ዝተሳተፋ ግን ፅቡቅ ንሕንሕ ከምዝነበረ ገሊፆም፡፡ ክልልና ብብርኪ ሃገር ዝነበራ ውፅኢት ዓቂባ ተነሓናሒት ክትኮን ኩለን ወረዳታትን ከተማታትን ትግራይ ተተካእቲ ስፖርተኛታት ኩዕሲ ኢድ ንምፍራይ ኣሐይለን ክሰርሓ ዝፀውዑ ፀሓፊ ፌደሬሽን ኩዕሶ ኢድ ትግራይ ኪሮስ ሓዱሽ ካብ 23 ጉንበት ክሳብ 7 ሰነ ኣብ ዝካየድ ሀገራዊ ውድድር ክልልና ፅቡቅ ውፅኢት ንምምዝጋብ ትዳሎ ከምዘላ ሓቢሮም፡፡ ኣብቲ ንሕንሕ ብደቂ ኣንስትዮ ውቅሮ ቀዳመይቲ ኣላማጣን ኣክሱምን ድማ ካልኣይን ሳልሳይን ኮነን እንትዕወታ ብደቂ ተባዕትዮ  ክፍለ ከተማ ቀዳማይ ወያነ መቀለ ቀዳመይቲ ኣላማጣን ሸራሮን ድማ ካብ ካልኣይ ክሳብ ሳልሳይ ብምውፃእ ተዓወቲ ኮይነን እየን፡፡  ንተዓወቲ ከተማታትን ወረዳታትን ፅዋዕን ሜዳልያን እንትብርከተለን ንኮኮባት ተፃወቲ ሽቶ መቁፀርቲ ኣሰልጠንትን ዳየኑን ሽልማት ገንዘብ እንትብርከተሎም ንምዕዋት እቲ ውድድር ደገፍ ንዝገበሩ ትካላት ድማ  ወረቀት ምስክርተዋሂብዎም እዩ።
