   ን2003 ዓ.ም መንቀሳቐሲ ዝኸውን በጀት ድማ ልዕሊ 1 ሚልየን ብር መዲቡ ኣብ ምንቅስቃስ ከምዝርከብ ኣሰልጣኒ እጋ ጋንታ መንእሰይ ጌታቸው ዳዊት ገሊፁ
   ኣብ ከተማ መቐለ ትርከብ ጋንታ ከተማ መቐለ ኣብ በጀት ዓመት 2003 ዓ.ም ንፀወታ ብሄራዊ ሊግ ብኣካላውን መንፈሳውን ድልዋት ከምዝኾኑ ኣሰልጣኒ እታ ጋንታ መንእሰይ ጌታቸው ዳዊት ገሊፁ፡፡
   ጋንታ ኩዕሶ እግሪ ከተማ መቐለ ኣብ ዝሓለፈ ዓመት ኣብ ዝተኻየደ ግጥም ብሄራዊ ሊግ ካብተን ኣብ ድሕሪት ዝተሰርዓ ጋንታታት ሓንቲ ከምዝነበረት ይዝከር፡፡ ነዛ ጋንታ ከምብሓዱሽ ንምጥንኻር ፌደሬሽን ኩዕሶ እግሪ ከተማ መቐለ ካብ ኣሰልጣኒ ኣትሒዙ  ብልዕሊ ብር200 ሽሕ 10 ተፃወቲ ብምፍራም ናብታ ጋንታ  ክፅምበሩ ገይረ እዩ፡፡
   መራሒ ጋንታ ኩዕሶ እግሪ ከተማ መቐለ መንእሰይ ኣሸናፊ በላይ ከምዝገለፆ ኣብዝሓለፈ ዓመት ብምኽንያት ሕፅረት በጀት ተፃወትን ኣሰልጠንትን  ዕውት ዝኾነ ፃውቲ ከምዘይተረኣየ ብምግላፅ  ሎሚ ኣብ ዝህልው ፃውቲ  ፌደሬሽን ኩዕሶ እግሪ ከተማ መቐለ ልዕሊ ብር 1 ሚልየን ብምምዳቡን ብሉፃት ተፃወቲ ካብ ዝተፈላለያ ጋንታታት ብምፍራም ኣብ ክልልና ብዓይነቱ ፈላማይ ዝኾነ ጋንታ ኣጣይሹ ከምዘሎ ሓቢሩ፡፡
   እቱ መንእሰይ ወለዶ ብስፖርት ተጠናኺሩ ኣብ ዝግበር ሃገራዊ ልምዓት ተሳታፋይን መፍረያይን ዜጋ ኾይኑ ንኽዓቢ ስፖርት ሓደ ዓውዲ መሳርሒ ምኳኑ ወሲኹ ገሊፁ፡፡
   ካብ ጋንታ ደደቢት ፈሪሙ ዝመፀ ተፃዋታይ መንእሰይ ሃፍቶም ካሕሳይ ብወገኑ እዛ ጋንታ ኣብዝሓለፈ ዓመት ብዝተፈላለየ ምኽንያት ተዳኺማ ዝፀንሐት እኳ እንተኾነት በዚ ሕዚ ተጣይሹ ዘሎ ሓዱሽ ኣወዳድባን ዝወሃቦም ዘሎ ተግባርን ክልስ ሓሳብን ዝተሓዎሶ ስልጠና ኣብ ዝቕፅል ዓመት ዕውታት ብምኳን ናብ ፕሪሜርሊግ ንክሕወሱ ከምዝፅዕር ገሊፁ፡፡
