ጋንታ ኩዕሶ እግሪ ወልዋሎ ዓድግራት ኣብ ድሬዳዋ ዝካየድ ፅወታ ጋንታታት ብሄራዊ ሊግ  ፅቡቅ ውፅኢ ብምምፃእ ናብ ፕሪመር ሊግ ኢትዮጵያ ንምፅምባር ትዳሎ ከምዘላ ኣፍሊጣ፡፡     እታ ጋንታ ኣብ 2007 ዓ/ም ካብ ምድባ ካብ ጋንታ ከተማ መቀለ ቀፂላ 2ይ ደረጃ ብምሓዝ ውድድራ ዛዚማ፡፡ ተፃወቲ ጋንታ ኩዕሶ እግሪ ወልዋሎ ዓድግራት ሃይሉ ገ/የሱስን ዳዊት ዕቁባዝግን  ደገፍ ህዝብን ምምሕዳርን ከተማ ዓድግራት ከይተፈለዮም ዓወታት እናመዝገቡ ከምዝመፁን ሐዚ ድማ ኣብ ድሬዳዋ ንዝካየድ ፀወታ ጋንታታት ብሄራዊ ሊግ ኢትዮጵያ ዝበለፀ ውፅኢት ብምምዝጋብ ናብ ፕሪመርሊግ ኢ/ያ ብምፅምባር ተወከልቲ ትግራይ ንምካን ከምዝተዳለው ገሊፆም፡፡  ኣሰልጣኒ ሃፍቶም ኪሮስ ኩሉ ኣባል እታ ጋንታ ዝተውሃቦ ሓላፍነት ብምትግባሩ ካብ ምድቦም ዝሓሸ ውፅኢት ከመዝግቡ ከምዝከኣሉ አንትገልፅ  እታ ጋንታ ብግድኦም ኣብ ሜዳ ተረኪብካ ካብምድጋፍ ብተወሳኪ ብገንዘብ ናይምድጋፍ ድሌት ከምዘለዎምን ይኩን እምበር ኣመራርሓ እታ ጋንታ ኣብዚ መዳይ ክፍተት ከምዘለዎም ገሊፆም፡፡ቴክኒካል ዳይሬክተር እታ ጋንታ ሰሎሞን ገ/ፃድቅ ኣባላት ንምምልማልን ንምምዝጋብን  ክፍተት ከምዝነበረን ኣብ ቀፀሊ ጠመተ ተዋሂብዎ ከምዝስራሕን ተዛሪቦም፡፡   ከንቲባ ከተማ ዓድግራት ኣይተ ተስፋልደት ደስታ ብተመሳሳሊ ነታ ጋንታ ንምጥንካር ሰፋሕቲ ስራሕቲ እናተሰርሑ ከምዝኮኑን በቢከባቢኡ ዝርከቡ ደገፍትን ፈተውትን ጋንታ ወልዋሎ ዐዓድግራት ደገፍ ንክገብሩ ይስራሕ ከምዘሎ ሓቢሮም፡፡         
