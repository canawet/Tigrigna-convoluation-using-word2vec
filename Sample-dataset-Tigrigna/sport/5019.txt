ብምክንያት መድረክ መተኣካከቢ እቶት ከተማ ማይጨው ውድድር ዓብይ ጉያን ኩዕሶ እግርን ተካይዱ፡፡ ጋንታ ኩዕሶ እግሪ ከተማ መቐለ ተሸላሚት ፅዋዕ ኮይና፡፡ከተማ ማይጨው ዘለውዋ ማሕበራውን ቁጠባውን ፀገማት ንምፍታሕ ኣብ ዝካየድ መድረክ መተኣካከቢ እቶት ንምድማቅ ኣብ ከተማ ማይጨው ውድድር ዓብይ ጉያን ኩዕሽ እግሪን ተካይዱ እዩ፡፡ኣብቲ ብርክት ዝብለ ስፖርተኛ፣ነበርቲ ከተማ ማይጨውን ካብ ኣዲስ ኣበባን መቐለን ዝመፁ ኣጋይሽ ዝተሳተፍሉ 10 ኪሎ ሜትር ዝሸፈነ ውድድር ዓብይ ጉያ ብደቂ ተባዕትዮ ነጋሲ ኪዳኑ ካብ መስፍን ብደቂ ኣንስትዮ ሮማን ግደይ ካብ ኦፍላ ቀዳማይ ዝወፁ እንትኾኑ ልዕሊ 40 ዓመት ዕድመ ብደቂ ተባዕትዮ ኪሮስ ገ/የሱስ ብደቂ ኣንስትዮ በላይነሽ ገብሩ ትሕቲ 15 ዓመት ድማ ብደቂ ተባዕትዮ ኣማኑኤል ብርሃኑ ብደቂ ኣንስትዮ ዝናቡ ቸኮል ቀዳማይ ብምውፃእ ዝተዳለወሎም ሽልማት ገንዘብ ወሲዶም፡፡ቀፂሉ ኣብ ዝተካደ ግጥም ኩዕሶ እግሪ ጋንታ ከተማ ማይጨውን ጋንታ ከተማ መቐለን ንተመልከቲ ዘዘናግዐ እንትከውን ጋንታ መቐለ ድሕሪ ዕረፍቲ ብዘቁፀረታ ሸቶ 1 ን 0 ብምዕዋት ተሸላሚት ፅዋዕ ክትከውን ክኢላ እያ፡፡
