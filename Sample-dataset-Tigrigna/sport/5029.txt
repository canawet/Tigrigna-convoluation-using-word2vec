ሕፅረት ኣሰልጠንትን ዳይነትን ብምውጋድ ምንቕስቓስ ስፖርት ትግራይ ንምዕባይ ዓሊሙ ብምትሕብባር ቢሮ ጉዳይ መናእሰይ ስፖርትን ክልል ትግራይን ቤት ፅሕፈት ጉዳይ መናእሰይ ስፖርትን ዞባ መቐለን ስልጠና ዳያኑን ኣሰልጠንትን ተዋሂቡ፡፡ኣብ ቤት ፅሕፈት መናእሰይን ስፖርትን ዞባ መቐለ መተሓባበሪ ከይዲ ስራሕ ህዝባዊ መሰረት ዘለዎ ስፖርት ምስፍሕፋሕን ምዕባይን ኣይተ ያዕቆብ ዮውሃንስ ከምዝበልዎ እቲ ስልጠና ኣብ 1ይ ብርኪ ኣሰልጠንቲ ብሽክለታን  ዳይነት ኩዕሶ ኢድ፣ ኩዕሶ ሰደቓን ኩዕሶ ስክዒትን ዘድሀበ እዩ፡፡እቲ ስልጠና ምንቕስቓስ ስፖርት ትግራይ ካብ ምዕባይ ብተወሳኺ መናእሰይ ኣብ ስራሕ ንክዋፈሩ ብምግባር ኣብ ምውጋድ ስእነት ስራሕ ዝለዓለ ግደ ከምዘለዎ ኣይተ ያዕቆብ ሓቢሮም፡፡እቲ ስልጠና ብክልስ ሓሳብን ተግባርን ዝተሓገዘ ብምንባሩ ኣብ ሓፂር እዋን ፅቡቕ ፍልጠት ከምዘጨበጦም ሰልጠንቲ ዳንኤል ደሳለኝን ማህደር ግደይን ገሊፆም፡፡ካብ ሽውዓትኤን ኸባብያዊ ምምሕዳርን ዝተፈላለያ ወረዳታት ትግራይን ዝመፁ ልዕሊ 60 ሰልጠንቲ ተሳተፍቲ ዝተረኸቡ እንትኾን ድሕሪ ስልጠና 10 መዓልቲ ምስክር ወረቐት ተዋሂብዎም እዩ፡፡
