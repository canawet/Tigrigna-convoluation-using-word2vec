ብኣሰናዳእነት ጣብያ ሓድነት  ዝተካየደ 2ይ ዙር ፌስቲቫል ስፖርት ወረዳ ጋንታ ኣፈሹም ዝከፈታ ሓላፊት ቤት ፅሕፈት ጉዳይ መናእሰይን ስፖርትን ወረዳ ጋንታ ኣፈሹም ወ/ሮ ንግስቲ ይትባረክ ከምዝበልኦ መናእሰይ ሓድነቶም ዝያዳ ኣጠናኪሮም ብኣካልን ብኣተሓሳስባን ንክዓብዩን ይሳለጥ ኣብዘሎ ኩለ መዳይ ቁጠባዊ ዕብየት እዛ ሃገር ኣገዳሲ ብፅሒቶም ንከወፍዩን ስፖርት ልዑል ተክእሎ ኣለዎ፡፡
  ነዚ ኣብ ግምት ብምእታው ድማ ቤት ፅሕፈት ጉዳይ መናእሰይን ስፖርትን ወረዳ ጋንታ ኣፈሹም ስፖርታዊ ተሳታፋይነት መናእሰይ ንምዕባይ ምስ ዝምልከቶም ኣካላት ኮይኑ ይሰርሕ ከምዘሎ ዝሓበራ ወ/ሮ ንግስቲ ከምናይዚ ውፅኢት ድማ ብብርኪ ሃገር ይግበር ኣብዘሎ ውድድት ኣትሌትክስ ነቲ ወረዳ ዝወከላ 3 ደቂ ኣንስትዮ ክሳተፋ ከምዝተገበረ ኣብሪሃን፡፡
  ኣብ መንጎ 8 ጣብያታት ወረዳ ጋንታ ኣፈሹም ትሕቲ 15 ዓመት ሰገናትን ልዕሊ 17 ዓመት ኣባፅሕን ተከፊሉ ብክልቲኡ ፆታታት ውድድራት እግሪ ኩዕሶ፣ መርበብን ኣትሌትክስን ተካይዶም እዮም፡፡
   በዚ መሰረት ድማ ልዕሊ 17 ዓመት ኣባፅሕ ብክልቲኡ ፆታ ኩዕሶ እግሪ መርበብ 1ይቲ ጣብያ ብዘት፣2ይቲ ጣብያ ኣዘባ፣ 3ይቲ ድማ ጣብያ ሓድነት እንትኾና ብኩዕሶ እግሪ 1ይቲ ጣብያ ብዘት፣ 2ይቲ ጣብያ ሓድነት፣3ይቲ ጣብያ ኣዘባ ኮይነን ዝተዳለወለን ፅዋዕ ወሲደን እየን፡፡
  ብተመሳሳሊ መንገዲ ድማ ብኣትሌትክስ ኣብ ዝተካየደ ውድድር 1ይቲ ጣብያ ሃገረሰላም፣2ይቲ ጣብያ ቡከት፣3ይቲ ጣብያ ጓሕጐት ብምኳን ተዓዊተን እየን፡፡
   ብወገን ትሕቲ 15 ዓመት ሰገናት ኣብ ዝተካየዱ ውድድራት 3ቲኦም ዓይነታት ስፖርት ድማ 1ይቲ ጣብያ ሃገረሰላም፣2ይቲ ጣብያ ጓሕጎት፣3ይቲ ድማ ጣብያ ቡኮት ብምኳን ተዓዊተን እየን፡፡
   ኣብቲ ውድድር ዝተዓወታን ዝተሳተፋን ጣብያታት ሽልማት ፅዋዕን ምስክር ወረቀትን ዝተውሃበን እንትኾን ከካብ ምድቡ ኮኮባት ተባሂሎም ዝተመረፁ ተወዳደርቲ ድማ ሽልማት መዳልያ ተበርኪትሎም እዩ፡፡
