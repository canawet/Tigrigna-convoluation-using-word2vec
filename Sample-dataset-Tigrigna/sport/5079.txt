ሰላም ከመይ ትቕንዩ ክቡራት ተኸታተልቲ መደብ ስፖርት ኣብ ዝሓለፈ ሰሙን ካብ ታሪኻዊት  መበገሲ ኩዕሶ እግሪ ዓለም ዝኾነት ዓዲ እንግሊዝ ክሳብ ደቡብ ኣፍሪካ ዝድህስስ ትሕዝቶ ሒዝናልኩም ቐሪብና ምንባርና ይዝከር፡፡  ኣብ ናይ ሎሚ መደብና ድማ ታሪኽ ኩዕሶ እግሪ ኢትዮጵያ ዝምልከት ትሕዝቶ ሒዝናልኩም ቐሪብና ኣለና፡፡ ክሳብ መወዳእታ መደብና ሓቢርኩምና ክትፀንሑ ብኽብሪ ንዕድም፡፡ ሰናይ ፃንሒት
   ፀዋታ ኩዕሶ እግሪ ኣብ ኢትዮጵያ ብ1924 ዓ.ም.ፈ ኣብ ኣዲስ ኣበባ ይነብሩ ተነበሩ ዜጋታት እንግሊዝ፣ኣሜሪካ፣ ጣልያንን ግሪክን ከምዝተጀመረ ማዕኸናት ሓበሬታ ይገልፁ፡፡ እቶም ግጥማት ኣብ ጃን ሜዳ ይኻየዱ ምንባሮም ድማ ይዝከር፡፡
   ኩዕሶ እግሪ ኢ/ያ ካብ ጃን ሜዳ ተበጊሱ ናብ መላእ ኣዲስ ኣበባ ብፍላይ ድማ ናይ ልቢ ነበርቲ ከባቢ ቅዱስ ጊዮርጊስ ቤተ ክርስትያን ኣዲስ ኣበባ ብፍጥነት ዘሊቑ እዩ፡፡
         ምስሊ
   ብ1935 ዓ.ም.ፈ ኣብ ሞንጐ ካብ ጅቡቲ ዝተሓረዩ ኩዕሶ እግሪ ሓይሊ ባሕሪ ፈረንሳይን ካብ ክፍለ ከተማታት ኣዲስ ኣበባ ዝተውፃፀኡ ጋንታ ኩዕሶ እግሪ ኢትዮጵያን ዝተኻየደ ግጥም ጋንታ ኩዕሶ እግሪ ኢትዮጵያ ኣብ ልዕሊ ጋንታ ኩዕሶ እግሪ ሓይሊ ባሕሪ ፈረንሳይ ሰለስተ ንሓደ ብዝኾነ ውፅኢት ክትዕወት ክኢላ እያ፡፡ ኣብቲ ፀዋታ ትውልዲ ኣርሜንያ ኮይኑ ትምህርቱ ኣብ ኣዲስ ኣበባ ይከታተል ዝነበረ የርቫንት ኣብርሃም ንኢትዮጵያ ወኪሉ ሰለስተ ሸቶታት ብሽም ኣመዝጊቡ ሀትሪክ ክሰርሕ ክኢሉ እዩ፡፡
