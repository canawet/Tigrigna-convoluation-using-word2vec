ዓመታዊ ሻምፒዬና ግጥም ስፖርት ከባቢያዊ ምምሕዳር ኩሓ ብድምቐት ተዛዚሙ፡፡  ኣብ ከተማ መቐለ ከባቢያዊ ምምሕዳር ኲሓ ክካየድ ዝሓገየ ዓመታዊ ሻምፒዬና ግጥም ኩዕሶ እግሪ፣ ሰደቓ ቴንስን ኩዕሶ መርበብን  ተዛዚሙ፡፡ እዚ ብደረጃ "A" 20 ጋንታታት ብደረጃ "B" ድማ 16 ጋንታታት ንሓደ ዓመት ክካየድ ዝፀንሐ ውድድር ስፖርት ነቲ ወረዳ ዘፀውዑ ብሉፃት ተፃወቲ፣ ተተካእት ምፍራይ ዝዓለመ ከምዝኾነ ተፈሊጡ፡፡ብመሰረት መርሃ ግብሪ ናይቲ ፃውቲ ክካየድ ኣብዝሓገየ ብኩዕሶ እግሪ ደረጃ "B" ንፅዋዕ መን ዓተረ ዝቐረባ ጋንታ ሄዌ ሆስፒታል ምስ ፍሬንድሽፕ ተጋጢመን ጋንታ ፍሬንድሽፕ ንሄዌ ሆስፒታል ብፍፁም ቅላዕ 7 ን 6 ብዝኾነ ውፅኢት ስዒሮም፡፡ ብደረጃ "A" ንፅዋዕ ዝቐረባ ድማ ጋንታ ነባር ከተማን ብሩህ ተስፋን ተጋጢመን ጋንታ ነባር ከተማ ንብሩህ ተስፋ 2 ን 0 ብዝኾነ ውፅኢት ስዒራታ እያ፡፡ብኩዕሶ መርበብ ጋንታ ፋብሪካ ሕሩጭ ትግራይ ምስ ጋንታ ጋርመንት ንፍፃመ ቀሪበን ጋንታ ፋብሪካ ሕሩጭ ትግራይ ንጋንታ ጋርመንት 3 ን 1 ብዝኾነ ውፅኢት ስዒራታ እያ፡፡ብተመሳሳሊ ብሰደቃ ቴንስ ብኽልቲኡ ፆታ 26 ተፃወቲ ቀሪቦም ብደቂ ኣንስትዮ ፋና ጴጥሮስ ብደቂ ተባዕትዮ ድማ ሃፍታሙ ተጠምቀ ተዓወቲ ኮይኖም እዮም፡፡ኣብዚ ዓመታዊ ሻምፒዬና ኮኸብ ተፃወቲን ኣሰልጠንትን ዳያኑን ተሸለምቲ እንትኾኑ ብደረጃ "A" ጌታቸው ዘውደ ብደረጃ "B" መትከል ገብሩ ብሉፃት ተፃወቲ ኮይኖም እንትሕረዩ ኮኸብ ጎል መቁፀሪ ድማ ኢታይ በርሀ ኮይኑ እዩ፡፡ብኩዕሶ መርበብ ኮኸብ ተፃዋቲ ፅጋቡ ካልኣዮ  ተሸላሚ ገንዘብ እንትኾን ንዳያኑን ኣሰልጠንትን'ውን ሽልማት መዳልያን ገንዘብን ተበርኪቱሎም እዩ፡፡  ኣብቲ ዓመታዊ ሻምፒዬና ብድማር ውፅኢት ፀባይ ካብ ደረጃ "A" ጋንታ ብሩህ ተስፋ ካብ ደረጃ "B" ሄዌ ሆስፒታል ተሸለምቲ ፅዋዕ ኮይነን፡፡ኣብ መወዳእታ ንተፃወቲ ጋንታታት ሽልማት ፅዋዕ፣ መዳልያን ገንዘብን ካብ ኢድ ምክትል ዋና ኣመሓዳሪ ከባብያዊ ምምሕዳር ኲሓ ኣይተ ታደሰ ተስፋይ ተቐቢሎም እዮም፡፡

