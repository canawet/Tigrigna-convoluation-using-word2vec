ዝኽሪ 2ይ ዓመት መስዋእቲ ስሙይ መራሒ  ክቡር ቀዳማይ ሚኒስትር መለስ ዜናዊ ምኸንያት ብምግባር 25 ክለባት ዝተሳተፋሉ ንሓደ ወርሒ ክካየድ ዝፀንሐ ውድድር ፉትሳል መፈፀምታ ረኺቡ፡፡ፉትሳል ኣብ ፀቢብን ንእሽተይን ሜዳ ካብ ሓደ ጋንታ 5 ተፃወቲ  ዝሳተፉሉን ምስ እግሪ ኩዕሶ ተመሳሳልነት ዘለዎን ፀወታ እዩ፡፡ ሕግታቱን ስርዓቱን ግና ዝተፈለየ እዩ፡፡ ፉትሳል ብ 1985 ዓ/ም/ፈ ኣብ ስፔን ከተማ ማድሪድ ዝተጀመረ እንትኾን ኣብ ሃገርና ብ 2002 ዓ/ም ዝተጀመረ እንትኾን ኣብ ክልልና ድማ ብ 2004 ዓ/ም እዩ ተጀሚሩ፡፡  ዓይነት ፀወታ ኣብ ዕብየት ኩዕሶ እግሪ ዕዙዝ ኣስተዋፅኦ ከምዘለዎን እዚ ንምትእትታው ድማ  ፌደሬሽን ኩዕሶ እግሪ ክልል ትግራይ ምስ ቤት ፅሕፈት ጉዳይ መናእሰይን ስፖርትን ከተማ መቐለ ብምትሕብባር ብስሙይ መራሒና ተጋዳላይ መለስ ዜናዊ ዝተሰየመ ካብ 7 ክፍለ ከተማታትን 18 ክለባትን ከተማ መቐለ ዝተሳተፍሉ ውድድር ፉትሳል መፈፀምታ ረኺቡ፡፡ ንደረጃ ኣብ ዝተኻየደ ፀወታ ጋንታ ማር ኣሚዩዝመንት ንጋንታ ዓባይ ኣውሒ   8ን5 ብምርታዕ 3ይ ደረጃ ሒዛ ተዓዊታ፡፡ንፅዋዕ ኣብ ዝተኻየደ ፀወታ  ጋንታ ስራሕቲ ፅገና ኤሌክትሮኒክስ ኳሊቲ ንጋንታ ጨጓር ዳዕሮ 7ን5 ብምስዓር ተዓዋቲት ፅዋዕ እንትትከውን ጋንታ ዓባይ ኣውሒ ድማ ተሸላሚት ፅዋዕ ፀባይ  ኮይና፡፡ካብ ክፍለ ከተማታት መቐለ ድማ ክፍለ ከተማ ኪሓ ቀዳመይቲ ብምውፃእ ተሸላሚት ፅዋዕ እንትትከውን ክፍለ ከተማ ዓዲ ሓቅን ሓወልትን 2ይን 3ይን ደረጃ ብምሓዝ ውድድረን ዛዚመን፡፡ ክፍለ ከተማ ዓዲ ሓቂ ተወሳኺ ተሸላሚት ፅዋዕ ፀባይ ኮይና፡፡ቢንያም ደበሳይን ሃይሉ ገብረየሱስን ኮኾባት መቑፀርቲ ሽቶን ኮኾባት ተፃወትን ተባሂሎም ተሸሊሞም፡፡ እዚ ዓይነት ስፖርት ንክዓቢ ድማ ኣበርቲዖም ከም ዝሰርሑ ተዛሪቦም፡፡ኮኸብ ኣሰልጣኒ ተባሂሉ ዝተሸለመ ፀጋይ ገብረ ብግዲኡ እዚ ዓይነት ስፖርት ንፀወታ ኩዕሶ እግሪ ዓብዪ ኣስተዋፅኦ ከምዘለዎ ገሊፁ፡፡
ኣባል ፈፃሚ ስራሕ ፌደሬሽን ኩዕሶ እግሪ ክልል ትግራይ ኣይተ ኣዳነ ፀጋይ ፉትሳል ንክፍለጥን ንምትእትታውን ትኹረት ሂቦም እናሰርሑ ምዃኖም ገሊፆም፡፡ነቲ ውድድር ኣሰተዋፅኦ ንዝገበሩ መዳርግቲ ኣካላት፣ ብሉፃት ተፃወት፣ዳያኑን ኣሰልጠንትን መተባብዒ ሽልማት መዳልያን ወረቐት ምስክርን ተበርኪትሎም፡፡
