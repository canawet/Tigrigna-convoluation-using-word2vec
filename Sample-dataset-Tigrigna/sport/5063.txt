ጋንታ ብሽክሌታ ጉና ዝሓለፉ ዓወታት ብምዕቃብ ኣብ 2007 ዓ/ም  ዝበለፀ ውፅኢት ንምምፃእ ልዕሊ 9 ሚልዮን ብር ከም ዝሰለዐ ኣፍሊጡ::ብሽክሌተኛታት ብግደኦም ብጉና ብዝግበረሎም ዘሎ ኩሉ መዳይ ሓገዝ ፅቡቅ ነጥቢ ንከመዝግቡ ከምዝሓገዞም ተዛሪቦም::ጋንታ ብሽከሌታ ጉና ብ1986 ዓ/ም ካብ ዝጣየሽ ጀሚሩ ብርክት ዝበሉ ብሽክሌተኛታት ዘፍረየን ኣብ ዕቤት ስፖርት ብሽክሌታ ክልልናን ሃገርናን  ዓብይ ግደ እናተፃወተ ዘሎ ጋንታ እዩ::ጋንታ ብሽክሌታ ጉና ብደረጃ ሃገር ን 3ይ ግዘ ኣብ ዝተሳለጠ ውድድር ቱር መለስ ንሓምለዋይ ለውጢ ብተከታታሊ ሰለስተ ዓመታት ሻምፕዮና ኮይና እያ::ብሽክሌተኛታት ጌታቸው ዮሃንስን ክብሮም ሃይለን  ኣብ ሃዋሳ ኣብ ዝተካየደ ውድድር ቱር መለስ ብሓፈሻዊ ውፅኢት 1ይ ን 3ይ ን ኮይኖም ተዓዊቶም እዮም:: እዚ ውፅኢት ንከመዝግቡ ጉና ንዝገበረሎም ዘሎ ኩለመዳይ ሓገዝ ከምዝኮነን ካልኦት ተተካእቲ ሰገናት እውን ኣሰሮም ክስዕቡ ከምዝግባእ ገሊፆም::ኣሰልጣኒ ጋንታ ብሽክሌታ ጉና  ኣይተ ንጉሰ ገ/ዮሃንስ ኣብ 2006 ዓ/ም ኣብ ውድድር ቱር መለስ 1ይ ብምውፅኦም ሃገርና ወኪሎም ኣብ ሩዋንዳ ከምዝተወዳደሩን እዚ ድማ ንቀፃልቲ ስራሕቲ  እቲ ጋንታ ሓጋዚ ከምዝኮነን ብቅዓት ተወዳደርቶም ንምፍላጥ እውን  ከምዘገልገሎም ተዛሪቦም::መራሒ ጋንታ ብሽክሌታ ጉና ኣይተ ጨርቆስ ገብሩ ጋንታ ጉና ብዝበለፀ ንክጠናከር 9 ሚልዮን ብር መዲቡ እናሰርሐ ከምዝኮነን ኣመራርሓ ጉና እውን  እቲ ስፖርት ንክዓቢ ከምዓብይ መደብ ሒዞም እናነጠፉ ከምዘለው ሓቢሮም::