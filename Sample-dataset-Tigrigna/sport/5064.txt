 ካብዚኣቶም ኢትዮጵያ ቅድሚ 30 ዓመት ንመወዳእታ ግዜ ካብ ፅዋዕ ኣፍሪካ ክትስናበት እንተላ ሓላዊ ማዕፆ ዝነበሩን ሕዚ ናይ ክለብ መከላከያ ኣሰልጣኒ ሓለውቲ ማዕፆ ዝኾኑን ኣይተ ሃይለስላሴ ገ/ግዮርጊስ ኣብቲ ስልጠና ተረኺቦም ልምዶም ኣካፊሎም እዮም። 
እቶም ኣሰልጠንቲ ንዝሓዝዎ ብቕዓት መዐቀኒ ፈተና ዝተፈተኑ ኮይኖም ፈተነኦም ኣብ ካይሮ (ግብፂ) ናብ ዝርከብ ካፍ ክለኣኽ እዩ። በቲ ውፅኢት እንተሓሊፎም ካዓ ቀፃሊ ዓመት  “ላይሰንስ”“A” ክወሃቡ ከም ዝግበር ኢንስትራክተር ኣብራሃም ይዛረቡ። ነቲ ዝተወሃበ ስልጠና ዘመስገኑ ፕሬዝደንት ፌደሬሽን ኩዕሶ እግሪ ትግራይ ኣይተ ተፈራ ገ/ማርያም ሰልጠንቲ ዝቐሰምዎ ቁም ነገር ኣብ ወረቐት ዘይኮነስ ከሳብ ጣብያ ወሪዶም ኣብ ተግባር ከውዕልዎ ፀዊዖም። እዚ እንተዘይኮይኑ ትርጉም ስለዘይህልዎ ክሳብ ናይ ፍቓድ ወረቐቶም ምእጋድ ስጉምቲ ከምዝወስድ የተሓሳስቡ። እንተወሓደ ኣብተን ዘለዋና ትሽዓተ ናይ ብሔራዊ ሊግን 22 ጋንታታት በፂሕኻ መለስን እጃሞም ከበርክቱ ተላብዮም። 
እቲ ካልእ ሞያዊ ስልጠና ብቤት ፅሕፈት ጉዳይ መናእሰይን ስፖርትን ከተማ መቐለ ዝተሰናደአ ኮይኑ ካብ ሸውዓቲአን ክፍላተ ከተማ ንዝተወፃፅኡ 36 ጀመርቲ መናእሰይ ደያኑ ዝተወሃበ ስልጠና እዩ። “ብኢንስትራክተር” ብርሃነ ደስታ ን15 መዓልቲ ዝተወሃበ እቲ ስልጠና ተግባራውን ክልስ ሓሳባውን ከይዲ ዘጣመረ ኮይኑ ኣብ ኩዕሶ እግሪ ዘሎ ፀገም ዳይነት ክቐርፍ ትፅቢት ተገይርሉ ኣሎ። ሰልጠንቲ ብፌደሬሽን ኩዕሶ እግሪ ኢትዮጵያ ሕጋዊ ፈተና ዝተወሃቦም ኮይኑ፤ ኣብቲ ፈተና ፅቡቕ ውፅኢት ንዘመዝገቡ ዳያኑ ኣብ ቀፃሊ ዓመት ስልጠና ዳይነት ደረጃ ሓደ ክወሃቡ ምዃኖም መተሓባበሪ ስፖርት ከተማ መቐለ ኣይተ ኣታኽልቲ ብርሃነ ይዛረቡ።
እዞም ዝተወሃቡ ሞያዊ ኣስተምህሮታት ኣብ ኣእምሮኣዊ ስልሒት ዝጎድሉ ፀገማት ኩዕሶ እግሪ ክልልና ኣብ ምፍታሕ ተራ ክህልዎም ይግባእ። ብሞያ ዝበሰለ ሓይሊ ሰብ ንምፍጣር ዝግበር ዘሎ ምንቅስቓስ ተጠናኺሩ ይቐፅል። ልክዕ ከምቶም ካልኦት ዘፈራት ልምዓት ንውፅኢታውነት ኩዕሶ እግሪ እውን መጀመርታ ርእሲ ይልማዕ። ነዚ ድማ እቶም ከሰልጥኑን ክዳንዩን ዕላማ ተገይሩ ዝሰልጠኑ ሰብ ሞያ ዓብዪ ሓላፍነት ኣለዎም።