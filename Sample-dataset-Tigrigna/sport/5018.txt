ብርክት ዝበለ መፍቐራይ ስፖርት ከተማ ዓዲግራት ዝተከታተሎ ፀወታ ፕሪመር ሊግ ኢትዮጵያ ጋንታታት ትራንስ ኢትዮጵያን የልደታው ኒያላን ቐዳም ድሕሪ ቐትሪ ኣብ ሜዳ ወልዋሎ ዝተኻየደ እንትኸውን ጋንታ ትራንስ ኢትዮጵያ ካብ መጋጥምታ ዝሓሸ ምንቕስቓስ ብምግባር 3 ነጥቢ ሒዛ ክትወፅእ ክኢላ እያ፡፡3፡5፡2 ኣሰላልፋ ሒዛ ናብ ሜዳ ዝኣተወት ብኣሰልጣኒ ሰውነት ቢሻው እትምራሕ ጋንታ ትራንስ ኢትዮጵያ ቅድሚ ዕረፍቲ ዝሕል ዝበለ ምንቕስቓስ ዝገበረት እንትትኸውን ድሕሪ 8 ደቒቓ ክልቲኤን ጋንታታት ሚዛናዊ ዝበሃል ፅቡቕ ምንቕስቓስ ክገብራ ክኢለን እየን፡፡ መጥቃዕቲ ክልቲኤን ጋንታታት ፈተነ ሸቶታት ዋላኳ እንተገበሩ ሸቶታት ክኮና ኣየከኣላን፡፡ ኣብ መበል 9 ደቂቓ ተፃወታይ ጋንታ ትራንስ ኢትዮጵያ እሱ እንዳለው ተሾመ ጋንትኡ እትመርሓላ ሸቶ ብምቑፃር ትራንስ ኢትዮጵያ 1 ን 0 ብምምራሕ ንዕረፍቲ ወፂኤን፡፡ ድሕሪ ዕረፍቲ ኣጥቒዖም ክፃወቱ ዝመረፁ ተፃወቲ ጋንታ ልደታን ኒያላ ፅቡቕ ምንቕስቓስ እኳ እንተገበሩ ሸቶ ከቑፅሩ ኣይከኣሉን፡፡ ፀወታ ብከምቲ እናቐፀለ ንክዛዘም 3 ደቒቓ እንትተርፎ ተዓዋታይ ጋንታ ትራንስ ኢትዮጵያ እዮብ ታደሰ ኣብ መበል 87 ደቒቓ ብዘቑፀራ ሸቶ ጋንትኡ ምሉእ 3 ነጥቢ ሒዛ እትወፀሉ ዕድል ኣስፍሒዎ እዩ፡፡ በዚውን እቲ ፀወታ ብዓወት ጋንታ ትራንስ ኢትዮጵያ 2 ን 0 መፈፀምታ ብምርካብ 14 ነጥቢ ሒዛ ደረጅኣ ናብ 6ይ ክተመሓይሽ ክኢላ እያ፡፡ ድሕሪ እቲ ፀወታ ኣሰልጣኒ ጋንታ ትራንስ ኢትዮጵያ ሰውነት ቢሻው ነቲ ፀወታ ኣመልኪቶም ከምዝበልዎ ኣብቲ ፀወታ ፅቡቕ ምንቕስቓስ ከምዝገበሩን እቲ ዝተረከበ ዓወት ወሳኒ ምኳኑ ምስገለፁ ኣብ ዝቅፅል ምስ ኣዳማ ከነማ ብተመሳሳሊ ዓወት ብምሕፋስ 17 ነጥቢ ሒዛ ንምጉዓዝ ከምዝተዳለው ገሊፆም፡፡ እቲ ብኢንተርናሽናል ዳኛ ባምላክ ተሰማ ዝተመርሐ ፀወታ ብወገን ትራንስ 4 ብወገን ልደታን ኒያላ ድማ 2 ቢጫ ካርድታት ዝተርኣየሉ እዩ ኔሩ፡፡
