ብደረጃ ሃገር ኣብ ከተማ ሃረር ክካየድ ኣብ ዝፀንሐ ሻምፒዮና ምልዓል ክብደትን ቅርፂ ሰብነትን ኢትዮጵያ ክትሳተፍ ዝፀንሐት ሕርይቲ ጋንታ ስፖርት ምልዓል ክብደት ትግራይ 3ይ ደረጃ ብምሓዝ ውድድራ ዛዚማ ኣብ ከተማ መቐለ እንትበፅሑ ድሙቕ ኣቀባብላን እንግዶት ድራርን ተገይሩላ፡፡ብደረጃ ሃገር ኣብ ክልል ሃረሪ ከተማ ሃረር ክካየድ ኣብ ዝፀንሐ ውድድር ሻምፒዮና ስፖርት ምልዓል ክብደትን ቅርፂ ሰብነትን ክትሳተፍ ዝፀንሐት ሕርይቲ ጋንታ ስፖርት ክብደት ምልዓል ትግራይ 3ይ ደረጃ ብምሓዝ ውድድሮም ዛዚሞም ከተማ መቐለ ኣትዮም፡፡5 ደቂ ተባዕትዮን 4 ደቂ ኣንስትዮንም ስፖርተኛታት ምልዓል ክብደት ዘሳተፈት ክልል ትግራይ ብ2 ወርቂ፣ 4 ብሩርን 2 ነሃስን ብምርካብ ብድማር 8 መዳልያን ሓደ ፅዋዕን ከምዝዓተረት ንምፍላጥ ተኻኢሉ፡፡ኣብቲ እንግዶት ደራር ተረኺቦም መግለፂ ዝሃቡ ፕሬዚደንት ፌደሬሽን ክብደት ምልዓልን ቅርፂ ሰብነትን ክልል ትግራይ መምህር ፍስሃየ እምባየ ከምዝገለፅዎ እዚ ዓይነት ስፖርት ክልልና ን2ይ ግዜ ከምዝተሳተፈትን ምስ ኣብ ብሄራዊ ተሓቑፎም ዛፃወቱ ብሉፃት ተፃወቲ ገጢሞም ዕውታት ምዃኖም ናይ ቀፃላይ ብሩህ ተስፋ ዘመላኽት ብምዃኑ ኩለን ወረዳታት ክተግሃሉ ከምዝግባእ ሓቢሮም፡፡ኣብዚ ከቢድ ንሕንሕ ዝነበሮ ፅወታ ብምፅዋት 2 መዳልያ ወርቅን ሓደ ፅዋዕን ብምርካብ ንክልልና ውፅኢት ዘመዝገባ ተወዳደርቲ ምልዓል ክብደት ደቂ ኣንስትዮ ንፈለማ እዋን ተሳቲፈን ውፅኢታዊ ብምዃነን ዝተሰምዐን ታሕጓስ ወሰን ከምዘይብሉን ንቐፃሊ’ውን ኣበርቲዐን ከምዝሰርሓ ቃል ኣትየን፡፡ኣብቲ እንግዶት ድራር ተረኺበን ዝተዳለወ ሽልማት ሂበን መደረ ዘስምዓ ምክትል ቢሮ ሓላፊት ጉዳይ መናእሰይን ስፖርትን ክልል ትግራይ ወ/ሮ በላይነሽ ሓጎስ ብወገነን ኣብ ፈለማ እዋን ተረኺቡ ዘሎ ውፅኢት ብምንኣድ ሃገርና ሓንፂፃቶ ዘሎ ትልሚ ዕቤት ትራንስፎርሜሽን 5 ዓመት ንኽዕወት ብስፖርት ዝማዕበለ መንእሰይ ምፍጣርን ኣብ ልምዓት ሃገሩ እንትሳተፍን ከምዝኾነ ብምግላፅ እዚ ስፖርት ኣብ መላእ ትግራይ ክስፍሕፋሕን ኣብ ዝቕፅል ዓመት ብሃገር ብርኪ ኣብ ዝካየድ መላእ ፅወታታት ዓብዪ ንሕንሕ ስለዝፅበየና ዳግም ንምዕዋት ህዝቢ ይኹን መንግስቲ ኣበርቲዑ ክንቀሳቐሱ ከምዝግባእ ብምሕባር ብወገን ቢሮአን እውን ዘድሊ ዘበለ ደገፍ ከምዝገብር ሓቢረን፡፡ኣብ መወዳእታ ኣብቲ ዝተኻየደ ፃውቲ ዕወታ ንዝኾኑ ተፃወትን መተሓባበርትን ኣሰልጠንትን ካብ ብር 600-250 ተሸለምቲ ኮይኖም እዮም፡፡ 
