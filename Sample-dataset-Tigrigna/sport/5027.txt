ልዕሊ 180 ተቐዳደምቲ ብሽክለታ ዝተሳተፍሉ ዓመታዊ ሻምፒዮና በፂሕኻ መልሲ ቅድድም ብሽክለታ ወረዳታት ትግራይን ክለባትን ብኣሽሓት ዝቑፀር መፍቐርቲ ስፖርት ብሽክለታ ኣብ ዝተረኸብሉ ኣብ ከተማ ኣላማጣ ብዝለዓለ ድምቐት ተፈሊሙ፡፡ብምትሕብባር ብሄራዊ ክልላዊ መንግስቲ ትግራይን ፌደሬሽን ብሽክለታ ክልል ትግራይን ኣብ ከተማ መቐለ ዝርከባ ዓበይቲ ክለባት ብሽክለታ ኮርስ "A"  ን "B" ብሓንሳብ፣ክለብ ማውንቴይንን ክካየድ ዝቐነየ ቅድድም ተዛዚሙ፡፡እዚ "ኢሊሚኔሽን" ተባሂሉ ዝፅዋዕ ዓይነት ፃውቲ ብክልል ብርኪ ሓዱሽ ፃውቲ ብምኳኑ ኣብ ዓቕሚ ተቐዳደምቲ ምዕባይ ልዑል ኣበርክቶ ከምዘለዎ ተፈሊጡ፡፡ ብፍላይ ድማ ኣብ ሓደ ዙር ዘሎ "ቮላታ" ድሕሪት ዝተረፋ 2 ተቐዳደምቲ ስለዝወፁ ነቲ ፅወታ ድምቀት ሂብዎ እዩ፡፡ ኣብዚ ናይ መዕፀዊ መዓልቲ ኣብ ዝተገበረ ቅድድም ኮርስ ብሽክለታ 72.5 ኪሎ ሜትሮ ዝሸፈነ ኮይኑ ብስዓት 44.58 ጋሊቦም እዮም፡፡ ኣብ መወዳእታ ዮናስ ዘረኣብሩክ፣ዘርኣይ ገ/ፃድቅ፣ ክብሮም ረዘነ፣ ይርጋ ወ/ማርያም፣ተመስገን መብራህቱን ክብሮም ሃይላይን ብምኳን ብቕደም ስዓብ ወፂኦም እዮም፡፡ብኻልኣይ ደረጃ ኣብዝነበረ ፃውቲ ማውንቴይን 35 ኪሎ ሜትሮ ዝሸፈነ ኮይኑ ብስዓት 36.59 ናህሪ ተጓዒዞም እዮም፡፡ ኣብ መወዳእታ ደስታ ተኽለ፣በረኸት ግርማይ፣መለስ ምሩፅ፣ ኤልያስ ፀጋይ፣ቶማስ ብርሃነን ይብራህ ተስፋኡን ብምኳን ብቕደም ስዓብ ወፂኦም እዮም፡፡ ኣብ መወዳእታ ድማር ውፅኢት ማውንቴይን ደስታ ተኽለ፣ቶማስ ብርሃነ፣መለስ ሙሩፅ፣በረኸት ግርማይ፣ይብራህ ተስፋይን ኤልያስ ፀጋይን ካብ 1ይ - 6ይ ብቕደም ስዓብ ብምውፅኦም ካብ 1700 – 750 ብርን ካብ 1ይ - 3ይ ንዝወፁ ተወሳኪ ፅዋዕ ተሸለምቲ ኮይኖም፡፡ብኮርስ ብሽክለታ ድማር ውፅኢት ክብሮም ሃይላይ፣ ተመስገን መብራህቱ፣ ዮናስ ዘረኣብሩክ፣ ክብሮም ረዘነ ብቕደም ስዓብ እንትወፁ ካብ 1ይ - 10ይ ንዝወፁ ካብ ብር 2000 – 500 ሽልማት ተዋሂቦም እዮም፡፡ ካብ 1ይ - 3ይ ንዝወፁ ብተወሳኪ ፅዋዕ ተበርኪቱሎም እዩ፡፡
