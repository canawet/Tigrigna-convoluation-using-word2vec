ብኣዳለውነት ከተማ ዓዲግራት ካብ 22 ለካቲት ክሳብ 5 ጥሪ 2003 ዓ.ም ኣብ ዝተካየደ 5ይ መላእ ፅዋታታት ትግራይ ተሳቲፋ ዘተባብዕ ውፅኢት ዘመዝገበት ጋንታ ኩዕሶ እግሪ ደቂ ኣንስትዮ ከተማ ዓዲግራት ካብ ውልቀ በዓል ሃፍቲ ኣይተ ዩሪ ከበደ ሓገዝ ስፖርታዊ ዕጥቂ ረኺባ፡፡
ነቲ ሓገዝ ዝተረከቡ ሓላፊ ጉዳይ ማእሰይን ስፖርትን ከተማ ዓዲግራት ኣይተ መኮነን ሃ/ስላሴ ከምዝበልዎ ምንቅስቓስ ስፖርት ከተማ ዓዲግራት ብምጉልባት ኣቢልካ ብስነ ምግባርን ልምዓታዊ ኣተሓሳስባን ዝተሃነፁ መፍረይ ሓይሊ መንእሰይ ንምፍጣር ይግበር ኣብዘሎ ፃዕሪ ልዑል ኣስተዋፅኦ ይገብሩ ካብ ዘለዉ ግዱሳት ሰብ ውልቀ ሃፍቲ ኣይተ ዩሪ ተጠቃሲ’ዮም፡፡
ኣይተ ዪሪ ከበደ ኣብ 5ይ መላእ ፅወታታት ትግራይ ብቁዕ ውፅኢት ኣመዝጊበን ካብ 1ይ ክሳብ 5ይ ዘሎ ደረጃ ዝሓዛ ጋንታታት ትግራይ ሽልማት 40 ሽሕ ብር ከምዘበርከቱን ናይዚ መቀፀልታ ድማ ሓያል ተነሓናሒት ኮይና ብክልል ብርኪ 2ይ ደረጃ ዝሓዘት ጋንታ ኩዕሶ እግሪ ደቂ ኣንስትዮ ከተማ ዓዲግራት ኣሰታት 10 ሽሕ ብር ዝዋግኡ ሙሉእ ስፖርታዊ ዕጥቂ ብምብርካቶም ልዑል ምስጋና ይግበኦም ዝበሉ ኣይተ መኮነን ድልዱል ህዝባዊ መሰረት ዘለዋ ስፖርታዊ ምንቅስቃስ ወፅኢት ዕውት’ዩ ድማ ኢሎም፡፡
ኣሰልጣኒ ጋንታ ኩዕሶ እግሪ ደቂ ኣንስትዮ ከተማ ዓዲግራት ሓለቓ ሽሕ ኪዳነ ሃፍተ ብወገኑ እታ ጋንታ ኣብ ዝሓፀረ እዋን ተጣይሻ ትወዳደረሎም ኣብ ዘላ መድረኻት ዘታብዕ ውፅኢት ተመዝግብ ከምዘላ ብምጥቃስ አቲ ሓገዝ ድማ ንዝበለፀ ውፅኢት ዘለዓዕላ ምዃኑ ሓቢሩ፡፡
ኣባላት ጋንታ ኩዕሶ እግሪ ደቂ ኣንስትዮ ከተማ ዓዲግራት ሰላም ተኽላይን ዮርዳኖስ ግደይን ብሓባር ኣብ ዝሃበኦ ሪኢቶ እቲ ተበርኪቱለን ዘሎ ሓገዝ ዝያዳ ወነን ንሒን ኣሰኒቁ ዘስርሐንን ከቢድ ሓላፍነት ዘሰከመን ምዃኑ ብምጥቃስ ንዝተገበረለን ሓገዝ ድማ ብስም ጋንተአን ኣመስጊነን፡፡
ነቲ ብውልቀ በዓል ሃፍቲ ኣይተ ዩሪ ከበደ ዝተበርከተ ስፖርታዊ ዕጥቂ ዘረከባ ወ/ሮ ሄለን ባህረ ብግደአን ጋንታ ኩዕሶ እግሪ ደቂ ኣንስትዮ ከተማ ዓዲግራት ዛጊድ ዘርእየኦ ዘለዋ ውፅኢት ኣዝዩ ዘሐጉስ ብምዃኑ ነዚ ሓገዝ ከበርክቱ ከምዘለዓዓሎም ብምጥቃስ ንቀፃሊ ድማ ዘድሊ ድጋፍ ንክገብሩ ቃል ምእታዎም ኣረጋጊፁ፡፡
ካብ ጋንታ ኩዕሶ እግሪ ደቂ ኣንስትዮ ከተማ ዓዲግራት ሎሚ ዓመት ንክልል ትግራይ ዝወከላ 7 ተፃወቲ ከምዝተሓረያ ኣብቲ እዋን ተገሊፁ’ዩ፡፡
