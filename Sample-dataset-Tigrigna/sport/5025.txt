ከምቲ ኩልና እንፈልጦ ከተማታት ሑመራ፣ ሽረ፣ ኣኽሱም፣ ዓድዋ፣ ዓድግራት፣ መቐለን ራያን (ኣርሶ ኣደር) ከም  ኢንተርፕራይዝ ማይን ዋልታ ፖሊስን ዝበላ ጋንታታት ተወሲኸንአን ኣብ ብሄራዊ ሊግ 2007 ዓ/ም ክሳተፋ ዝሓገያ ጋንታታት ትግራይ እየን። ነዚ ስዒቡ መቐለን ዓዲ ግራትን /ወልዋሎ/ ንኮንቦልቻ አኸቲለን ካብ ምድብ ሰሜን ኢትዮጵያ “ለ” ቀዳማይን ካልኣይን ኮይነን ናብቲ ናይ መወዳእታ መፃረዪ ሓሊፈን ኣለዋ። ኣብኡ እንተቐኒዕወን ከዓ ቀፃሊ ዓመት ኣብ ፕሪምየር ሊግ ኢትዮጵያ ክንርእየን ኢና። ናይዚኣተን ጥንካረ ከምዘለዎ ኾይኑ ኣብ ብሄራዊ ሊግ ንከተማታትና ኣብነት ክኸውን ዘይኽእል ድኹም ብቕዓት ዘተኣናገዳ ወረዳታት  ግን ኣለዋ እየን። ኣብ ብሄራዊ ሊግ ምድብ ሰሜን “ሀ”ክትሳተፍ ዝሓገየት ክለብ ኩዕሶ እግሪ ከተማ ሰቲት ሑመራ ካብዚአን ሓንቲ እያ።
ጋንታ ኩዕሶ እግሪ ከተማ ሰቲት ሑመራ ኣብ 2005 ዓ/ም እያ  ናብ ብሄራዊ ሊግ ተፀምቢራ። ኣብቲ ዓመት ጠንኪራ ስለዝሰረሐት ድማ ማእኸላይ  ውፅኢት ብምምዝጋብ ክሳብ 2007 ዓ.ም ኣብቲ ሊግ ክትሳለ ኣኽኢልዋ። ካብዚ ንደሓር ግን ጋንታ ኩዕሶ እግሪ ከተማ ሰቲት መሰከፊ ውፅኢት እናኣመዝገበት ብቕዓታ እንተንቆልቁል እያ ተራእያ። ኣብዚ ዓመት ጥራሕ ኣብ ብሄራዊ ሊግ ኣብ ምድብ ሰሜን “ሀ” ካብ ዘካየደቶም 16 ፀወታታት እቶም ክልተ ጥራሕ ማዕረ ክትፈላለ ከላ ኣብቶም ዝተረፉ ኩሎም ግን ተስዒራ እያ። ብፍላይ ብጋንታ ክልል ኣምሓራ ዘተኣናገደቶ ናይ 9 ን ባዶ ስዕረት ድኽመት እታ ጋንታ ቁልጭ ኣቢሉ ዘርኣየ ኮይኑ ኣሎ።ንምዃኑ ኣብታ ጋንታ ዘሎ ፀገም እንታይ እዩ? ኣብዚ ሰዓት መንግስቲ ብፍላይ ንመናእሰይ ፍሉይ ቆላሕታ ሂቡ እናሰርሐ፣ ህዝቢ እውን ፈታውን ተኸታታልን ስፖርታዊ ባህሊ እናኾነ ኣብ ዘለወሉ ሰዓት ጋንታ ከተማ ሰቲት ክትወድቕ ዝኸኣለት ንምንታይ እዩ? ዘልዐልናዮ ሕቶ እዩ። ተፃዋታይ መለስ ዓይነ ኩሉ ሓለቓ ጋንታ ኩዕሶ እግሪ ከተማ ሰቲት ሑመራ እዩ። ንምኽንያት ውድቀቶም እንትገልፅ “ናዓና ዝድግፍ ወገን ኮነ ኣመራርሓ ስለዘየለ ሞራል የብልናን። ንያት ዘይብሉ ክለብ ድማ ውፅኢት ከመዝግብ ኣይኸእልን” ብምባል ነቲ ቀንዲ ምኽንያት የቐምጥ። ብፍላይ ኣብ ንዋት (ጫማ፣ ማልያ፣ ረድኤት ሕክምና፣ መንበሪ ካምቦ፣ ንመተክኢ ረሃፅ ዝኸውን ፈሳሲ) ወዘተ ከምዘይብሎም ብሓፈሻ ባዓልቶም ጥራሕ ተንከርከር ከምዝብሉ ይገልፅ። ኣሰልጣኒ ጋንታ ኩዕሶ እግሪ ሰቲት ሑመራ ኣይተ ተስፋኣለም ታደሰ ቀፂልና ዘዘራረብናዮ እዩ። 
