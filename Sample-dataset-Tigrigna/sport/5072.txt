  ክልሎምን ሃገሮምን ወኪሎም ኣብ ዓለምለኸ መድረኻት ኣትሌቲክስ ዝወዳዳሩ ኣትሌታት ንምፍራይ ተኹረት ሂቡ እናሰርሐ ከምዝኾነ ፋብሪካ ስሚንቶ መሰቦ ገሊፁ፡፡  እቲ ትካል ን 2007 ዓ/ም 14 ሚለዮን ብር በጀት ብምብጃት እናተንቀሳቀሰ ይርከብ፡፡ፋብሪካ ስሚንቶ መሰቦ ኣብ መድረኽ ኣትሌቲክስ ዓለም ሃገርና ወኪሎም ዝወዳደሩ ዘለዉ ከምኒ መረሳ ካሕሳይን ሞገስ ጥዑማይን ዝበሉ ውሩያት ኣትሌታት ዘፍረየ ትካል እዩ፡፡ኣትሌታት የሹ ካልኣዩን ሚኪኤለ ኣፅባሃን ኣባላት ጋንታ ኣትለቲክስ ፋብሪካ ስሚንቶ መሰቦ እዮም፡፡እዞም ኣትሌታት ክልሎምን ሃገሮምን ወኪሎም ኣብ መድረኻት ዓለም ዘወዳድሮም ዓቕሚ ንምፍጣር ፅዑቕ ልምምድ ይገብሩ ከምዘለዉ ብምሕባር እቲ ፋብሪካ ዝገብረሎም ዘሎ ኩለመደያዊ ሓገዝ ዝነኣድ ከምዝኾነ ተዛሪቦም፡፡ኣሰልጣኒ እታ ጋንታ ኣይተ ተወልደ ገ/መስቀል እቲ ፋብሪካ 13 ደቂ ኣንስትዮ ዝርከበኦም 27 ኣትሌታት ብምጥርናፍ ስልጠና ይህቦም ከምዘሎ ገሊፆም፡፡ኣካያዲ ስራሕ ክለብ ስፖርት እቲ ፋብሪካ ኣይተ ብርሃኑ በላይ ትካሎም ተተካእቲ ስፖርተኛታት ንምፍራይ ኣብዚ ዓመት ልዕሊ 14 ሚልዮን ብር መዲቡ እናሰርሐ ከምዝኾነ ሓቢሮም፡፡እዛ ጋንታ ኣብዝሓለፈ ዓመት ሃገሮም ወኪሎም ኣብ ዓለምለኸ ውድድራት ዝሳተፉ 7 ኣትሌታት ከምዘሕረትን ሎሚ ዓመት ውን ብዝበለፀ ኣጠናኺራ ከምትቕፅለሉን ኣይተ ብርሃኑ ወሲኾም ገሊፆም፡፡
