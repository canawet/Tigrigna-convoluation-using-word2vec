  ብኣሰናዳእነት ከተማ ወቅሮ ንልዕሊ ሓደ ሰሙን ክካየድ ዝፀንሐ ሃገር ለኸ ውድድር ቮሊቦል ንክልልና ወኪላ ክትሳተፍ ዝፀንሐት ጋንታ ቮሊቦል ገንፈል ውቅሮ ብክልቲኡ ፆታ ናብ ፕሪሜርሊግ ቮሊቦል ኢትዮጵያ ሓሊፋ፡፡ካብቲ ውድድር ዝሓሸ ተሞኩሮ ከም ዝረኸቡ ተፃወትን ኣሰልጠንትን ገሊፆም፡፡ኣብ ክልተ ምድብ ተደልዲለን ክናሓነሓሉ ዝፀንሓ ውድድር ኣውዲካ ምሕላፍ ጋንታታት ፕሪሜር ሊግን ብሄራዊ ሊግን እንትዛዘም ፕሬዚዳንት ፌደሬሽን ቮሊቦል ኢ/ያ ዶ/ር በእግዛቢሄር ኣለበል ኣብቲ መዛዘሚ ስነ ስርዓት ተረኪቦም ከምዝበልዎ ህዝብን ምም/ርን ከተማ ውቅሮ እቲ ውድድር ተጀሚሩ ክሳብ ዝዛዘም ዘርኣዮ ውሕሉል ደገፍ ንኢዶም፡፡ኣብ መንጎ ፕሪሜር ሊግ ቮሊቦል ኢ/ያ ኣብ ዝተካየደ ናይ ፅዋዕን ደረጃን ውድድር ጋንታ ወላይታ ዲቻ ንመከላከያ 3ን 1 ብምስዓር ፅዋዕ እንትዓትር ንደረጃ ኣብ ዝተገበረ ውድድር ድማ ኣ/ኣ ፖሊስ ንጣና ባህርዳር 3ን2 ብዝኮነ ውፅኢት ብምስዓር ሳልሳይን ራብዓይን ብምካን ውድድረን ዛዚመን፡፡ብተመሳሳሊ ኣብ ብሄራዊ ሊግ ቮሊቦል ኢ/ያ ዝነጥፋ ጋንታታት ናብ ፕሪሚየር ሊግ ንምሕላፍ ኣብ ዝተገበረ ንሕንሕ ዩኒቨርሲቲ መዳወላቡ ብክልቲኡ ፆታ ቀዳመይቲ ኮይና ውድድራ እንትትዛዝም ንትግራይ ወኪላ ዝተወዳደረት ጋንታ ቮሊቦል ገንፈል ውቅሮ ብክልቲኡ ፆታ ናብ ፕሪሜርሊግ ምሕላፋ ኣረጋጊፃ፡፡ዘዘራረብናዮም ተፃወትን ኣሰልጠንትን ዝተፈላለዩ ጋንታታት ዝሓሸ ተሞክሮ ከምዝረኸቡን ዓቅሞም ዝገምገምሉን ውድድር ከምዝነበረ ገሊፆም፡፡
ኣብቲ መዕፀዊ ስነ ስርዓት እቲ ውድድር ንክካየድ ግደ ንዝነበሮም ኣካላትን፣ብሉፃት ተፃወትን ንደያያኑንኣሰልጠንትን ፅዋዕን ሽልማት ምስክር ወረቐትን ተበርኪትሎም፡
