ጋንታ ኩዕሶ እግሪ ብሄራዊ ሊግ ሓወልቲ ኣኽሱም ብዘላቕነት ፍልፍል እቶታ ንክድንፍዕን ናብ ዝለዓለ ብርኪ ንክትሰጋገርን ካብኦም ዘድሊ ደገፍ ከምዝገብሩ ማሕበር ደገፍቲ እታ ጋንታ ገሊፆም፡፡   ማሕበር ደገፍቲ ጋንታ ኩዕሶ እግሪ ብሄራዊ ሊግ ሓወልቲ ኣኽሱም ኣብ 2007 ዓ/ም  ካብ ሕብረተሰብን ትካላትን ብምትእኽኻብ ንመጠናኸሪ እታ ጋንታ ዝውዕል ልዕሊ 800 ሽሕ ብር ኣወፊዮም እዮም፡፡ኣቦወንበር ኮሚቴ ምትእኽኻብ እቶት ማሕበር ደገፍቲ እታ ጋንታ ኣይተ ሃፍተ ይሕደጎ ኣብ 2007 ዓ/ም ዝነበረ ተሳትፎ ሕብረተሰብ ዝነኣድ ከምዝነበረ ብምሕባር እታ ጋንታ ብፋይናንስን   ብናውቲን ብዘላቕነት ዓርሳ ክኢላ ክትንቀሳቀስ  ትልሚ ሒዞም ይሰርሑ ከምዘለው ተዛሪቦም፡፡ ኣቦወንበር ማሕበር ደገፍቲ ጋንታ ኩዕሶ እግሪ ብሄራዊ ሊግ ሓወልቲ ኣኽሱም ኣይተ ፀሃየ ኣስገዶም ብግደኦም እታ ጋንታ ናብ ዝለዓለ ብርኪ ንክትበፅሕ ግደ ደገፍቲ ወሳኒ ከምዝኾነን ካልኦት ጋንታታት እውን ናብ ሕብረተሰብ ክወርዳ ከምዝግባእን ሓቢሮም፡፡ሓላፊ ቤት ፅሕፈት ጉዳይ መናእሰይን ስፖርትን ከተማ ኣኽሱም ኣይተ ኣለማዮህ ፀሃየ ደገፍቲ እታ ጋንታ  ደገፎም ተጠናኺሩ ንክቕፅል ቤት ፅሕፈቶም ኣድላይ ምትሕብባር ከምዝገብር ኣገንዚቦም፡፡