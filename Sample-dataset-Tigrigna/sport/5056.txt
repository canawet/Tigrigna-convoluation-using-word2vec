 ካብ ዝሓለፈ ዓመት ተሞክሮ ብምውሳድ ኣብ 2009 ዓ/ም  ናብ ፕሪሜርሊግ ኢትዮጵያ ዘእትዎም ነጥቢ ንምርካብ  ዓሊሞም እናሰርሑ ከምዝርከቡ ተፃወትን ኣሰልጣንን ጋንታ ኩዕሶ እግሪ ወልዋሎ ዩኒቨርሲቲ ዓዲግራት ገሊፆም፡፡ጋንታ ኩዕሶ እግሪ ላዕለዋይ ሱፐር ሊግ ወልዋሎ ዩኒቨርሲቲ ዓዲግራት ኣብ 2008 ዓ/ም ክልልና ወኪላ ኣብ ላዕለዋይ ሱፐርሊግ ኢትዮጵያ ክትሳተፍ እያ፡፡ተፃወትን ኣሰልጣንን እታ ጋን ካብ ዝሓለፈ ዓመት ተሞክሮ ብምውሳድ ኣብ 2008 ዓ/ም ብሉፅ ውፅኢት ብምምዝጋብ ኣብ 2009 ዓ/ም ናብ ፕሪሜርሊግ አትዮጵያ ንምፅንባር ዓሊሞም ልምምዶም ይሰርሑ ከምዘለው  ይዛረቡ፡፡ክኢላ ስፖርት ቤት ፅሕፈት ጉዳይ መናእሰይን ስፖርትን ከተማ ዓዲግራት ኣይተ ማሩ ገ/ፃዲቕ ንምጥንካር እታ ጋንታ ዝሓሸ ልምዲ ዘለዎም ሓደሽቲ ተፃወትን ኣሰልጣንን ከምዘፈረሙን እዚ ድማ ዝሓሸ ውፅኢት ንምምዝጋብ  ከምዝሕግዝ ገሊፆም፡፡ከንቲቫ ምምሕዳር ከተማ ዓዲግራት ኣይተ ተሰፋልደት ደስታ ብግድኦም እታ ጋንታ ዘጋጥማ ዝነበረ ሕፅረት በጀት ንምቅላል ምስ ዩኒቨርሲቲ  ዓዲግራት ተሓባቢሮም እናሰርሑ ከምዝኮኑ ኣብሪሆም፡፡እታ ጋንታ ቅድሚ ሕዚ ጋንታ ኩዕሶ እግሪ ወልዋሎ ዓዲግራት እናተብሃለት ትፅዋዕ ከምዝነበረት ዝፍለጥ ኮይኑ ምምሕዳር ከተማ ዓዲግራት ምስ ዩኒቨርሲቲ ዓዲግራት ብዝካየድዎ ሓበራዊ ስምምዕነትጋንታ ኩዕሶ እግሪ ወልዋሎ ዩኒቨርሲቲ ዓዲግራት ብዝብል ሽም ክትፅዋዕ ምውሳኑ ዝዝከር እዩ፡፡
                      
