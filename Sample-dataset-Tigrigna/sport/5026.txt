ልዕሊ 180 ተቐዳደምቲ ብሽክለታ ዝተሳተፍሉ ዓመታዊ ሻምፒዮና በፂሕኻ መልሲ ቅድድም ብሽክለታ ወረዳታት ትግራይን ክለባትን ብኣሽሓት ዝቑፀር መፍቐርቲ ስፖርት ብሽክለታ ኣብ ዝተረኸብሉ ኣብ ከተማ ኣላማጣ ብዝለዓለ ድምቐት ተፈሊሙ፡፡ እዚ በብዓመቱ ዝካየድ ተተካእቲ ብሽክለተኛታት ናይ ምፍራይ ዕላማ ዘለዎ ቅድድም ኮይኑ ኣብቲ ፈላማይ ፀወታ 31 ደቂ ኣንስትዮ ዝሳተፉሉ 30 ኪሎ ሜትሮ ዝሸፈነ ቅድድም ብሽክለታ ብስዓት 21.91 ብምጓዓዝ ራሄል ነጋሽ ካብ ኣኽሱም፣ ነፃነት ተስፋይ ካብ ዓዲግራትን ኣባዲት ካሕሳይ ካብ ኮለጅ ቅድስት ማርያም ውቕሮ ብቕደም ስዓብ ካብ 1ይ - 3ይ ደረጃ እንትወፃ ብጋንታ ድማ ኮለጅ ቅድስት ማርያም ውቕሮ፣ኣክሱምን ዓዲግራትን ብቕደም ስዓብ ወፂአን እየን፡፡50 ኪሎ ሜትሮ ዝሸፈነ 84 ተቐዳደምቲ ዝሳተፍሉ 2ይ ፀወታ ደቂ ተባዕትዮ ማውንቴይን ኣብዝተኻየደ ከቢድ ንሕንሕ ብሰዓት 28.68 ብምጉዓዝ ካሕሳይ ገ/ሚካኤል ብውልቐ ፀጋይ ኣርኣያ ካብ ኮለጅ ቅድስት ማርያም ውቕሮን ዮናስ ልኡል ካብ ፋብሪካ ኣረቂ ደስታ ካብ 1ይ - 3ይ እንትወፁ ብጋንታ ፋብሪካ ኣረቂ ደስታ፣ግልጋሎት ማይ ከተማ መቐለን ኮለጅ ቅድስት ማርያም ውቕሮ ብምኳን ብቕደም ስዓብ ወፂኦም እዮም፡፡ 70 ኪሎ ሜትሮ ዝሸፈነ ቅድድም ብሽክለታ ኮርስ "B" ብሰዓት 30.42 እናተጓዓዙ ብርሃነ ደጀን በረኸት ኣንበስን ካብ ጉና ስምኦን ሃይለ ካብ ፋብሪካ ስሚንቶ መሰቦ ካብ 1ይ - 3ይ እንትወፁ ብጋንታ ጉና፣መሰቦን ትራንስ ኢትዮጵያን ብምኳን ብቕደም ስዓብ ወፂኦም እዮም፡፡ 80 ኪሎ ሜትግ ዝሸፈነ ቅድድም ብሽክለታ ኮርስ "A" ብሰዓት 31.99 ናህሪ ብምጉዓዝ ይርጋ ወ/ማርያምን ኣለም ግርማይን ካብ ፋብሪካ ስሚንቶ መሰቦ ወ/ሚካኤል ወ/ጅወርግስ ካብ ጉና ብቕደም ስዓብ ካብ 1ይ- 3ይ እንትወፁ ብጋንታ ጉና፣ፋብሪካ ስሚንቶ መሰቦን ትራንስ ኢትዮጵያን ብምኳን ብተርታ ወፂኦም እዮም፡፡ እዚ ንሓደ ሰሙን ዝፀንሕ ቅድድም ብሽክለታ በብምድቦም ተኸፋፊሎም ዓቐብ ግራ ካሕሱ ወፂእኻ መልሲን መስመር ወልዲያን ብዝተፈላለዩ ራሕቒ ኪሎ ሜትሮ እስጋብ ዓርቢ ቅድድም ከምዝገብሩን ሰንበት 10/2003 ከምዝጠናቐቕ ፌደሬሽን ብሽክለታ ትግራይ ኣፍሊጡ፡፡
