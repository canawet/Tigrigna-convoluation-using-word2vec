ፀወታ ፕሪመር ሊግ ኢትዮጵያ 2003 ዓ.ም ጋንታ ትራንስ ኢትዮጵያ ብምክንያት ሕድሳት ስታድየም ከተማ መቐለ ውድድራ ኣብ ከተማ ዓዲግራት ስታድየም ወልዋሎ እንትተኻይድ ንካልኣይ ግዘ ከምዝኾነን ብ1997 ዓ.ም ኣብ ዝተካየደ ውድድር ፕሪመር ሊግ 3 ፀወታታት ኣብቲ ሜዳ ብምክያድ ንጋንታ ቅዱስ ጊዮርጊስ 2 ን 1 ንጋንታ መተሃራ 2 ን 1 ንጋንታ ቡና ድማ 1 ን 0 ብምስዓር ዝሓሸ ውፅኢት ከምዘመዝገበት ናይ ቀረባ ተዘክሮ እዩ፡፡
   ኣብ ፀወታ ፕሪመር ሊግ ኢትዮጵያ 2003 ዓ.ም 3ይ ሰሙን መርሃ ግብሪ ምስ ጋንታ ኢትዮጵያ ቡና 1 ን 1 ኣብ 4ይ ሰሙን ድማ ንመብራት ሃይል 1 ን 0 ዝስዓረት እንትትከውን ብመከላከያ ድማ 2 ን 1 ተሳዒራ ብ 7 ነጥቢ 4ይ ደረጃ ሒዛ ኣላ  ፡፡ እዚ እውን ፅቡቅ ውፅኢት ንምርካብ ዝሕግዛ ከምዝኮነን ምምሕዳርን መፍቀራይ ስፖርትን ከተማ ዓዲግራት ዝገበሮ ደገፍ ዘመላክት እዩ ክብሉ ኣይተ ተወልደ ግልፂ ጌሮም፡፡
   
  ጋንታ ትራንስ ኢትዮጵያ ፀወታኣ ኣብ ከተማ ዓዲግራት ክተካይድ ከምዝደለየት ሕቶ ምስ ኣቅረበት መፃወቲ ሜዳ ኩዕሶ ወልዋሎ ኣብ ዝሓፀረ እዋን ንሃገራዊ ፀወታ ከምዝጥዕም ብምግባር ክስራሕ ከምዝተገበረ ሓላፊ ቤት ፅሕፈት ጉዳይ መናእሰይን ስፖርትን ከተማ ዓዲግራት ኣይተ መኮነን ሃ/ስላሴ ኣረዲኦም፡፡
  
   እቲ ውድድር ኣብ ከተማ ዓዲግራት ክካየድ ምክኣሉ ህዝቢ ከተማ ዓዲግራት ዘለዎ ፃምእ ስፖርት ኩዕሶ እግሪ ክዋፃእ ካብ ምሕጋዝ ብተወሳኪ ኣብ ምንቅስቃስ ማሕበረ ቁጠባዊ እታ ከተማ ድማ ዝለዓለ ረብሓ ከምዘለዎ ድሕሪ ምግላፅ ኣብ ወርሒ ጥሪ ንዝካየድ 5ይ መላእ ፀወታታት ትግራይ መዳለዊ ምዕራፍ ከምዝኸውን ድማ ኣይተ መኮነን ወሲኮም ኣመልኪቶም፡፡
ብመሰረት እዚ ፀወታ ጋንታ ትራንስ ኢትዮጵያን ኢትዮጵያ ቡናን ጋንታ ትራንስ ኢትዮጵያን መብራትሃይልን ጋንታ ትራንስ ኢትዮጵያን መከላከያን ብዝግባእ ከምዝተኣናገደን መፍቀራይ ስፖርት ከተማ ዓዲግራት ጭውነት ዝተመልኦ ስፖርታዊ ደገፍ ኣርእዩ እዩ፡፡
   ድሕሪ እቲ ፀወታ ኣሰልጠንቲ ክልቲአን ጋንታታት ዝነበረ ምንቅስቃስ ኣመልኪቶም እንትገልፁ ፀወታ ክልቲአን ጋንታታት ወጥሪ ዝተመልኦ ከምዝነበረን መፍቀራይ ስፖርት ከተማ ዓዲግራት ንዘርኣዩ ፅቡቅ ስነ ምግባር ዝነኣድ ከምዝኾነ ኣሰልጣን ጋንታ ኢትዮጵያ ቡና ውበቱ ኣባተ ገሊፆም፡፡
