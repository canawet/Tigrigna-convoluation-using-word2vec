ስለ ዝኾነ ደቂ ማርታን ፍረታት ለካቲትን ዝኾና  ደቂ ኣንስትዮ ትግራይ  ሎሚ ምስ ሃገረን ብማዕረ ሰሪሐን ኣብ ኩሎም ጉዳያት ተሳተፍቲ እናኾናን ይርከባ፡፡ ናይ “ጓል” ናይ “ወዲ” ዝበሃል ክፍፍል ስራሕ ኣብቲ ዝተኻየደ ህዝባዊ ቃልሲ ንሓንሳብን ንሓዋሩን ተቐቢሩ፡፡ ሕዚ ዘለዋ ደቂ ኣንስትዮ ተጋሩ ዓለም ለኻውያን እየን፡፡ መኪና ይገንሓ ነፋሪት የብርራ፡፡ ኩዕሾ ቀሊዐን ሳይክል የሽከርክራ፡፡ ንስፖርታዊ ንሕንሕ ናብ ሜዳ ይወርዳ፡፡ ንሎሚ ኣብ ብሽክሌታ ንዝነጥፋ ደቂ ኣንስትዮ ተጋሩ ኣድሂብና ገለ ቁም ነገራት ክንገልፅ፡፡
ምንቅስቓስ ስፖርት ትግራይ ብኹሉ ዓይነትን ፆታን ሚዛኑ ሓልዩ ምኻድ ጀሚሩ ኣሎ ኳ ዝበሃል እንተኾነ፣ ሕዚ እውን ግን ኣብ ኩሉ ዓይነት ስፖርት ምውሓድ ተሳትፎ ደቂ ኣንስትዮ ይስትውዓል እዩ፡፡ ብፍላይ ኣብ ብሽክሌታ፡፡ ውድድር ብሽክሌታ ትግራይ ቅድም ኢሉ ኣብ ሰብዓታት ዝቦቐለን ሕዚ ብጣዕሚ ዓንቢቡ ክሳብ ኣውሮፓ ዝበፅሑ ፍረታት ዘፍረየን ኮይኑ ኣሎ፡፡ ኣብ ኣዋልድ ግን ከምኡ ኣይነበረን፡፡ ኣብ ከባቢ 1995 ዓ.ም ዋላ ኣብ መቐለ ጥራሕ ዝተሓፀረ ይንበር ግን ብበዓል ገነት ኣለሙን ብዕዱላ በሪሁን ኣቢሉ ህይወት ክዘርእ ዝጀመረ ምንቅስቓስ ብሽክሌታ ደቂ ኣንስትዮ  ክሳብ ከባቢ 2004 ዓ.ም ግን እዚ ዝበሃል ሰሩዕ ምንቅስቓስ ከየርኣየ ፀኒሑ፡፡
ድሕሪ 2005 ዓ.ም ግን ፌደሬሽን ብሽክሌታ ክልል ትግራይ ተበግሶ ብምውሳድ ቅድም ኢለን ዝንቀሳቐሳ ዝነበራ ከም ሽረ፣ ኣኽሱምን ውቕሮን ክጠናኸራ፤ ከም በዓል ቃፍታ ሑመራ፣ ሰቲት ሑመራ፣ ሸረ፣ ጋንታ ኣፈሹም፣ ዓዲ ግራትን ሕንጣሎ ወጀራትን ድማ ክጣየሻ ምልዕዓል ገይሩለን፡፡ በዚ መሰረት ድማ ሕዚ ብጭቡጥ ትሽዓተ ወረዳታት ክለብ ከምዘጣየሻ ኣብ ክልላዊ ውድድር ክሳተፋ ተወዳደርቲ ከምዝልእኻን ኣብ ፌደሬሽን ብሽክሌታ ክልል ትግራይ ምክትል ፕሬዝዳንት ኣካቢ ውድድርን ኣይተ ክብረት ከፍያለው ይገልፁ፡፡
እዚ ስለዝኾነ ቅድሚ ክልተ ዓመታት ካብ 10 ዘይበዝሓ ተሳተፍቲ ዝነበርኦ ውድድር “ሻምፕዮና” ኣብዚ ሕዚ ግን ካብ 50 ክሳብ 60 ዝበፅሓ ተወዳደርቲ ኣብ ዝካየዱ ንሕንሓት ከምዝሳተፋ ዓሚ ኣብ ከተማ ኣኽሱም ዝተሳለጠ “ሻምፕዮና” ማውንቴን እኹል መርኣያ እዩ፡፡ ካብዚ ሓሊፉ እቲ ብጣዕሚ ተስፋ ዝህብ  ኣብ ምዕባለ ብሽክሌታ ትግራይ ብፅሒት ኣንበሳ ዘለወን ትካላት ትእምት ተበግሶ ወሲደን ኣብ ትግራይ ውድድር ኮርስ ደቂ ኣንስትዮ ክጅመር ምግባረን እዩ፡፡ እዚ ኣብ ትግራይ ዝተጀመረ ኮርስ ብሽክሌታ ኣብ መላእ ኢትዮጵያ እውን ንፈለማ ግዜ ዝተጣየሸ ብምዃኑ ኣብ ታሪኽ ብሽክሌታ ኢትዮጵያ ዝለዓለ ቦታ ክሕዝ ዝገብሮ እዩ፡፡
እቲ ነዚ ስዒቡ ዝመፀ ዘሐጉስ ዜና ካዓ ኣብ ቀፃሊ ወርሒ ለካቲት ኣብ 2007 ዓ.ም ደቡብ ኣፍሪካ ንዝካየድ ስልጠና  ብሔራዊ ጋንታ ብሽክሌታ ሃገርና ኣርባዕተ ደቂ ኣንስትዮ “ብኮርስ” ክልእኽ እዩ፡፡  ስለ ዝኾነ ድማ ተወዳደርቲ ኮርስ ክልልና ምስ ካልኦት ክልላት ሃገርና ምንሕናሕ ከድልየን እዩ፡፡  ተመኩሮ ኮርስ ኣብ ክልልና ጥራሕ ስለዘሎ ድማ ኣርባዕቲአን ካብ ክልልና ክምረፃ እምነት ከም ዘሎ ኣይተ ክብረት ግምቶም ይገልፁ፡፡
ነዚ ዘለወን  ሓፈሻዊ ብቕዓት ንምምዕባል እየን እንበኣር ተወዳደርቲ ብሽክለታ ኮርስ ክልልና ኣብ ሓያል  ዓመታዊ ውድድር ከተማን በረኻን ተፀሚደን ዝርከባ፡፡  6 ጥሪ 2006 ዓ.ም ሓደ ካብዞም መርሃ ግብርታት ተሳሊጡ ኣሎ፡፡ ኣብቲ ኣብ መስመር መቐለ ማይ ጨው ዝተሳለጠ 80 ኪ.ሜትር ዝሸፈነ ዓመታዊ ሻምፕዮና በረኻ ብፅቡቕ ናህሪ ተዛዚሙ “እቲ ውድድር ህልኽ ዝተመልኦን ንቐፃሊ ዝህሉ ዕቤት ብሽክሌታ ክልልና ዘመላኽተን ኔሩ” ድሕሪ ምባል እዘን ተወዳደርቲ  ደገፍ ክግበረለንን ክበራታዓን ከም ዝግባእ ኣብ ፌደሬሽን ብሽክሌታ ክልል ትግራይ በዓል ሞያ ውዳበን ምልዕዓልን ኣይተ ሃፍቶም ኣፅበሃ ይዛረቡ፡፡ ብውልቀ 27 ነጥቢ 54 ኪ.ሜትር ኣብ ሰዓት እናተሓንበባ ቀዳመይቲ ሓድነት ኣስመላሽ (ትራንስ)፣ ካልአይቲ ሚዛን ገ/ሔር (መስፍን) ሳልሰይቲ ድማ እየሩሳሌም ተስፎም (መሰቦ) ኮይነን ተዓዊተን፡፡ ብጋንታ ድማ ትራንስ፣ መስፍንን መሰቦን ብቕደም ሰዓብ ካብ ቀዳማይ ክሳብ ሳልሳይ ዘለዉ ደረጃታት ብምሓዝ ተዓዊተን እየን፡፡ ውድድር ምሉእ ዓመት ዝሳለጥን ቀፃልን እንትኸውን ብፍላይ ድማ ምስ ምብዓል መበል 40 ዓመት 11 ለካቲት ተተሓሒዙ ኣብ መፋርቕ ጥሪ 2007 ዓ.ም ቱር ደደቢት ክህሉ እዩ፡፡ እዘን ጀጋኑ ተወዳደርቲ ተጋሩ ካዓ ናብታ ባና ነፃነተን ዝተወለዐትላ በረኻ ደደቢት ተጓዒዘን ኣርማ በዓል ማርታ እናውለብለባ ዝገብረኦ ንሕንሕ ኣብ ቀፃሊ ሕታምና ብሰፊሑ ክንምለሶ ኢና፡፡
