ፌደሬሽን ብሽክለታ ትግራይ ኣሰራርሕኡ ዘመኑ ዝጠልቦ ንምግባርን  ዝነበሩ ፀገማት ንምፍታሕን ከምዝሰርሕ ኣፍሊጡ፡፡እቲ ፌዴሬሽ ንቐፃሊ ንዘውፀኦም መምርሕታትን ኣሰራርሓታትን እታወታት ንምርካብ ምስ ኣብ ወፃኢ ዓዲ  ተሞኩሮ ሒዞም ዝተመለሱ ብሽክሌተኛታት መድረኽ ልውውጥ ተሞኩሮ ኣካይዱ፡፡ካብ ዝተፈላለያ ጋንታታት ኮርሶ ኤ ትግራይ ዝመፁን ኣብ ስፐይን፣ ሩዋንዳ፣ኮንጎ ብራዛቪልን ካልኦት ሃገራትን ንውድድርን ልምምድን ዕድል ረኺቦም ተሞኩሮ ብምቕሳም ዝተመለሱ ብሽክለተኛታት ምስ ሓደሽቲ ኣመራርሓ ፌዴሬሽን ብሽክለታ ትግራይ ልውውጥ ተሞኩሮ ኣካይዶም፡፡እቲ ፌደሬሽን ዝነበሩ ፀገማት ብምልላይ ንቐፃሊ ዓለምለኸ ደረጅኡ ዝሓለወ ኣሰራርሓን ፕሮግራማትን ኣዳልዩ ዝኸደሉ መንገድን ተዛትዮም እዮም፡፡እቶም ብሽክለተኛታት ቅድሚ ሐዚ ኣብ ትግራይ ንፁር ዝኾነ ናይ ውድድርን ልምምድን ፕሮግራም ዘይምንባሩ፣ሃገራዊ ፌደሬሽን ኮነ ፌዴሬሽን ክልል ትግራይ ናይ ባዕሉ  ንውድድር ዝኾና ብሽክሌታ ዘይምህላዉ፣ንብሽክለታ ዝወሃብ ሽፋን ሚድያ ትሑት ምዃኑ፣ኣብ ሰዓት ትኹረት ሂብካ ዘይምስራሕ፣ኣብ ደቂ ኣንስትዮ በዝሒ ተወዳደርትን ጋንታታትን ኣብ ምውሳኽ ዝነበረ ትሑት ኣፈፃፅማ፣ንተፃወትን ኣሰልጠንትን ምስቲ ግዘ ዝጠልቦ ስልጠናታት ዘይምሃብን ብሓፈሻ እቲ ዝነበረ ፌዴሬሽን ምስ ብሽክሌተኛታትን ካልኦት ዝምልከቶም ተዋዲድካ ዘይምስራሕን ዝበሉ ዓበይቲ ፀገማት ምንባሮም ብምሕባር እቲ ዝተመረፀ ሓዱሽ ኣመራርሓ ነዞም ፀገማት ብምፍታሕ ኣብ ዕብየት ስፖርት ብሽክለታ ክልልና ዝሐሸ ስራሕ ከምዝሰርሕ ዘለዎም እምነት ገሊፆም፡፡እቲ ፌዴሬሽን ብወገኑ በቶም ብሽክሌተኛታት ዝተልዓሉ ብሉፃት ተሞኩሮታት ንቐፃሊ ኣብ ዘዳልዎም መምርሕታትን ኣሰራርሓታትን ከም እታወት ብምጥቃም ምስ ዝምልከቶም ኣካላት ተዋዲዱንምስራሕን ከምዝፅዕር ኣፍሊጡ፡፡ 