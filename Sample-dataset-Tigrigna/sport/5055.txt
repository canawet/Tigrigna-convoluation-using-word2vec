ፀወታ ኩዕሶ እግሪ ብቴክኒክ፣ ፍጥነት፣ “ታክቲክን” ጥንካረን ካብ ግዜ ናብ ግዜ እናተለወጠን እናማዕበለን ምምፅኡ ዝያዳ ተባሃጊ ፀወታ እናኾነ ክነብር ኣኽኢልዎ ኣሎ። ብፍላይ ማዕረ እቲ ኣካላዊ ፀወታ ኣእምሮኣዊ ብቕዓት  ዝሓትትን በቢግዜኡ ሓደሽቲ ፍልስፍናታትን ምህዞታትን ዘተኣናግድን ምዃኑ ሳይንስ ስፖርት ዝያዳ እናዓዘዘ ክኸየድ ኣኽኢልዎ ኣሎ።
እቲ ሳይንስ ኣብታ ሜዳ ካብ እንዕዘባ ናይ 90 ደቒቓ ታክቲካውን ቴክኒካውን ብቕዓት ጀሚሩ ክሳብ ብኣማኢት ሚልዮናት ወፃኢ ዘፍስስን እቶት ዝርከበሉን ኢንቨስትመንት ምዃኑ ዓለባ ሳርየታዊ ኣሰራርሕኡ ፀወታ ርእሲ እውን ዝሓትት እናኾነ እዩ። እዚ ሳይንስ ተግባራዊ ክኸውን ግን በቲ ሞያ ኣብ ዝለዓለ ብርኪ ዝበፅሑ ምሁራት ኢዶም ከእትውሉ ግድን እዩ። እዚኣቶም ድማ ካብ ኣሰልጣኒ ጀሚሩ፣  ዳያኑ፣ ኣባላት ቦርድ፣ ፌደሬሽን፣ ሕክምና፣ ፋይናንስ … ወዘተ ዝርከቡ ኣካላት ማእኸል ይገብር። ነዚ መስርሕ ቆላሕታ ዝሃባ ሃገራት ኣብቲ ዓውዲ ርኡይ ለውጢ እናኣመዝገባ እንትኾና ሃገርና እውን ብቑዓት  ሰብ ሞያ ኣብ ምፍጣር ምንቅስቓስ ካብ እንትጅምር ፀኒሓ ኣላ። ካብዚኣቶም ኣብ ወርሒ ግንቦት 2007 ዓ.ም ኣብ ከተማ መቐለ ዝተውሃቡ ናይ ኣሰልጣንነትን ዳይነትን ስልጠናታት ተጠቀስቲ እዮም። 
እቲ ንኣሰልጠንቲ ዝተውሃበ ስልጠና ብደረጃ ሃገር ኮነ ክልል ንፈለማ እዋን ዝተወሃበ ኮይኑ ቅድሚ ክልተ ዓመት ፍቓድ“C” “ላይሰንስ” ንዝነበሮም ካብ ትግራይን ኣምሓራን ንዝተውፃፅኡ 26 ኣሰልጠንቲ ዝተውሃበ ስልጠና “ላይሰንስ”  “B” እዩ። እቲ ንተኸታተልቲ 15 መዓልቲ ዝፀንሐ  ስልጠና ብተበግሶ ፌደሬሽን ኩዕሶ እግሪ ኢትዮጵያ ዝተውሃበ  ኮይኑ ነቲ ስልጠና ዝሃቡ ድማ “ኢንስትራክተር” ካፍ ዝኾኑ ኣብራሃም ተኽለሃይማኖት እዮም።
“ኢንስትራክተር” ኣብራሃም ኣብ 1970ታት ብርቱዕ ተፃዋታይ ኩዕሶ እግሪ ትግራይ ዝነበሩ ኮይኖም ቅድሚ ሕዚ ንጉና፣ ኢትዮጵያ ቡና፣ መተሓራ፣ ሙገር፣ ሰበታ፣ ዝኣመሳሰላ ክለባት ፕሪምየር ሊግ ዘሰልጠኑ በዓል ተሞክሮ እዮም። ካብዚ ብተወሳኺ ንዋና ብሄራዊ ጋንታ ኢትዮጰያ፣ ንብሄራዊ ጋንታ መናእሰይ ኢትዮጵያ፣  (ትሕቲ 20 ዓመት)፣ ንብሄራዊ ጋንታ ሉሲ (ደቂ ኣንስትዮ) ከምኡ እውን ንሃገራዊ ጋንታ መናእሰይ ኢትዮጵያ (ትሕቲ 17 ዓመት) ብምስልጣን ኣብ ዝተፈላለዩ መድረኻት ዓለም ዝኻዕበተ ልምዲ ዘለዎም ኣብ ሃገርና ካብ ዘለዉ ብኣፃብዕቲ ዝቑፀሩ “ኢንስትራክተራት” ኮንፌደሬሽን ኩዕሶ እግሪ ኣፍሪካ ሓደ እዮም። 
“ኣብ ዓድና ዘሎ ቀንዲ ፀገም ኩዕሶ እግሪ ከም ሞያ ርኢኻ ገና ኣብ ህፃንነት  ዝግበር ፃዕሪ ትሑት ምዃኑ እዩ” ዝብሉ ኢንስትራክተር ኣብራሃም፣ ድሕሪ ጋንታ ዘሎ ካልእ ጋንታ ማለት እውን ጉዳይ ፋይናንስ፣ ሕክምና፣ ኣመራርሓ፣ ርክብ ህዝቢ ወዘተ ዘጠቓለለ ደጋፊ መሓውር እንተዘይጠንኪሩ ኩዕሶ እግሪ ጠጠው ከምዘይብል ይዛረቡ። ግደ ሰብ ሞያ ብፍላይ ኣሰልጠንቲ ነዚ ኣብ ምስትኽኻል ታሪኻዊ ሓላፍነት ከምዝፅበዮም ይምዕድዎም። 
እቲ ካብ ኣመጋግባን “ፊትነስን” ጀሚሩ ኣብ ቴክኒክ፣ ታክቲክ፣ ስነ-ልቦናን ስነ- ፍልጠት ኩዕሶን ዝተወሃበ ስልጠና  ንዩኒቨርስቲ መቐለ ሓዊሱ ብዙሓት ሰብ ሞያ ዘሳተፈ ነይሩ።
