ኣብ ትግራይ ንማእከል መሰልጠኒ ኣትሌቲክስ ማይጨው ሓዊሱ ኣብ ሃገረሰላም፣ዕዳጋ ዓርቢ፣ውቕሮ፣ ኦፍላ፣መቐለ፣ሽረ፣ሳዕሲዕ ፃዕዳ እንባን ማይጨውን 8 ጣብያታት ፕሮጀክት ኣትሌቲክስ ትግራይ ካብ 13-17 ክሊ ዕድመ ዝርከቡ ሰገናትን መናእሰይን ተሓቁፎም ይርከቡ፡፡
   ፌዴሬሽን ኣትሌቲክስ ኢ/ያ እውን በብዓመቱ ንስልጠንቲ፣ዝተፈላለዩ ናውትን  ስፖርት ክሳብ ሐዚ ልዕሊ 2 ሚልየን ብር ካፒታል ብምውፃእ ኣትሌቲክስ ኢ/ያ ናብ ዝለዓለ ብርኪ ንምብፃሕ ሓገዝ እናገበረ እዩ፡፡ 
   ብመሰረት እዚ  ልዕሊ 700 ሽሕ  ዝግምቶም ናውቲ ስፖርት ኣብ 8 ጣብያታት ፕሮጀክትን ማይጨው መሰልጠኒ ማእኸል ኣትሌቲክስ ንዝርከቡ ሰገናት፣ ኣሰልጠንቲ፣ ክኢላታታን መተሓባበርቲን ዝውዕል ካብ ኢድ ሓላፊ መምርሒ ፋይናንስን ምምሕዳርን ፌዴሬሽን ኣትሌቲክስ ኢ/ያ ወ/ሮ ሸዋይነሽ ገዛኸኝ ተበርኪቱ እዩ፡፡
   ወ/ሮ ሸዋይነሽ ኣብቲ ርክክብ ከምዝገለፀኦ ፌዴሬሽን ኣትሌቲክስ ትግራይ ኣብቶም ዝሓለፉ ውድድራት ውፅኢታዊ ስራሕን ብቕዓትን ኣሪኣ እያ፡፡ 
   እቲ ዝወሃብ ዘሎ ዕጥቂ ነቲ ጅማሮ ንምጥንካር ን8 ፕሮጀክትን ሓደ ማእኸል መሰልጠኒ ዝውዕል ኾይኑ ናብ ዝለዓለ ውፅኢትን ዓቕምን ንምስግር ክኽእሉን ንዕብየት ኣትሌቲክስ ኢ/ያ ግደኦም ከበርክቱን ዝዓለመ እዩ ክብላ ገሊፀን፡፡
   ሓላፊ ቢሮ ማሕበራዊ ጉዳይ ኣይተ ሕሸ ለማ ብወገኖም ፌዴሬሽን ኣትሌቲክስ ኢ/ያ ዝገብሮ ዘሎ ገንዘባውን ንዋታውን ሓገዝ ብምንኣድ ሰገናት ኣትሌቲክስ ትግራይ ካብ ፕሮጀክት ሓሊፎም ናብ ክለባት ተጠርኒፎም ብደረጃ ሃገር ዝለዓለ ውፅኢት ንምምዝጋብ ዘኽእሎም ወነ ዝፈጥር ብምኳኑ ንዘሎ  ሕፅረት ስፖርታዊ ዕጥቂ ንምቅላል ካልኦት ኣሰር ፌደሬሽን ኣትሌትክስ ኢ/ያ ተኸቲሎም ኣድላይ ዘበለ ደገፍ ክገብሩ ፀዊዖም፡፡
   እቲ ዝድለ ናውቲ ኣመሊእኻ ብዝተፈላለዩ ስልጠናታት ዝሓሸ ዓቕሚ እናፈጠርካ ሰገናትን መናእሰይን ተወዲቦም ኣብ ዝተፈላለዩ ዓይነታት ስፖርት እናተሳተፉ ውፅኢት ኣትሌቲክስ ክልልና ይኹን ሃገርና ንምዕባይ ዝኸኣል እዩ፡፡ እዚ ድማ ኣብ ዝተፈላለዩ ውድድራት ዝረአ ዘሎ ግሁድ ሓቂ እዩ ዝብሉ  ድማ ምክትል ፕሬዝዳንት ፌዴሬሽን ኣትሌቲክስ ትግራይ መ/ር ወ/ገብርኤል መዝገበ እዮም፡፡
