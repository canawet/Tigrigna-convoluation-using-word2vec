ጋንታ ኩዕሶ እግሪ ከተማ መቐለ ናብ ፕሪሜርሊግ ኢያ ንምእታው ህዝብን ምምሕዳርን ከተማ መቐለ ኣድላይ ደገፍ ከምዝገብሩ ከንቲባ እታ ከተማ  ኣይተ ተወልደብርሃን ተስፋኣለም ገሊፆም።እታ ጋንታ ኣብ ድሬዳዋ ኣብ ዝግበር መፃረይ ፀወታ ንምስታፍ መሰነይታ ኣብ ዝተገበረላ እዋን ልዕሊ 140 ሽሕ ብር መተባብዒ ሽልማት ተዋሂቡ።ጋንታ ኩዕሶ እግሪ ከተማ መቐለ ካብ ምድብ ሰሜን ለ ብ42 ነጥቢ ቀዳማይ ደረጃ ብምሓዝ ተሸላሚት ፅዋዕ ምዃና ዝፍለጥ እዩ።  ጋንታ ናብ ፕሪሜርሊግ ኢ/ያ ንምፅምባር ኣብ ከተማ ድሬዳዋ ዝካየድ መፃረይ ውድድር ንምስታፍ መሰነይታ ተገይሩላ እዩ። ኣብቲ ስነስርዓት መሰነይታ ንሕድሕድ ተፃዋቲ፣ ኣሰልጠንትን ኣባላት ቴክኒክን ንሕድሕዶም ካብ 4 ሽሕ ክሳብ 8 ሽሕ ብር ብሓፈሻ ልዕል 140 ሽሕ ብር ሽልማት ተበርኪቱሎም እዩ። ከተማ መቐለ ኣይተ ተወልደብርሃን ተስፋኣለም ተፃዋቲ እታ ጋንታ  ብፅቡቅ ስነምግባርን ብቅዓትን ናብ ፕሪሜርሊግ ኢ/ያ ብምፅምባር ትግራይ ኣብ ፕሪሜርሊግ ተወካሊ ንክህልዋ ንክፅዕሩ ብምሕባር  ህዝብን ምምሕዳርን ከተማ መቐለ ኣድላይ ደገፍ ከምዝገብሩ ገሊፆም።ኣሰልጣኒን ተፃዋትን እታ ጋንታ  በቲ ሽልማት ከምዝተሓጎሱን ንዝበለፀ ዓወት ከምዘለዓዕሎምን ናብ ፕሪሜርሊግ ንምፅምባር ዝከኣሎም ኩሉ ከምዝገብሩ  ተዛሪቦም።
