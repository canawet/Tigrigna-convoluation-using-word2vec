ብምሕብባር ፌደሬሽን ብሽክለታ ክልል ትግራይን ምምሕዳር ከተማ  ኣላማጣን ንዝኽሪ ስውእ ተጋዳላይ ኣርቲስት እያሱ በርሀ ምኽንያት ብምግባር ዓመታዊ ሻምፒዮና በፂሕኻ መልሲ ቅድድም ብሽክለታ ትግራይ፣ፌስቲቫል መናእሰይ፣ውድድር ቁንጅናን ካብ ዕለት 3/04/2003 ዓ.ም ኣትሒዙ  እስጋብ 11 ጥሪ ዝፀንሕ ውድድር ክካየድ እዩ፡፡  ኣብ ከተማ ኣላማጣ ኣብዝሓለፈ  ዓመት ምትእኽኻብ ቴሌቶን ራያ ኣላማጣ ኣብ ምብርባር እናሃለወ ብሃንደበት ዝዓረፈ ተጋዳላይ ኣርቲስት እያሱ በርሀ ምኽንያት ብምግባር ዝተፈላለዩ ስፖርታዊ ውድድራት፣ ፌስቲቫል መናእሰይ፣ውድድር ቁንጅናን ካልኦት ንጥፈታትን ከምዝካየዱ ተፈሊጡ፡፡ ሓላፊ ጉዳይ መናእሰይን ስፖርትን ከተማ ኣላማጣ ኣይተ ሰለሙን በየነ  ካብ ኩለን ወረዳታት ዝተውፃፅኡ ተቐዳደምቲ ብሽክለታን ኣብ ከተማ መቐለ ዝርከቡ ጋንታ መሰቦ፣ ጉናን ትራንስ ኢትዮጵያን ሓዊሱ ንልዕሊ 200 ተቐዳደምቲ ዝኾንሉ ቅድድም ብሽክለታ ሰንበት ታሕሳስ 3/2003 ዓ.ም  ከምዝፍልምን ንተኸታታሊ 10 መዓልቲ ከምዝፀንሕን ብምሕባር ምምሕዳር ከተማ ኣላማጣ ነዚ ንምትግባር ምድላዋቱ ከምዝወገነ ገሊፆም፡፡
