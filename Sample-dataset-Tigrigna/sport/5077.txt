ጋንታ ሱፐር ሊግ ኩዕሶ እግሪ ከተማ ኮረም ናብ ብሄራዊ ሊግ ንምሕላፍ ዘድልዩ ፃዕሪታት እናገበረት ከምእትርከብ ተገሊፁ። ፀወታ ኩዕሶ እግሪ ሰሓብቲ ካብ ዝበሃሉ ስፖርትታት ሓደ እዩ። በዚ መሰረት ድማ ሃገርና ኢሉ’ውን ክልልና ስፖርት ኩዕሶ እግሪ ንክዓቢ ፃዕሪታት እናገበራ ይርከባ።ጋንታ ሱፐር ሊግ ኩዕሶ እግሪ ከተማ ኮረም ተናሓናሒት ጋንታ ኮይና ኣብ ምንቅስቃስ ትርከብ። ተፃወቲ ጋንታ ሱፐር ሊግ ኩዕሶ እግሪ ከተማ ኮረም ዳርጌ ኣድሄናን መ/ር ገ/መስቀል ማርሸትን በቲ ሕ/ሰብ ዝግብረሎም ድጋፍን ሞራልን ሕጉሳት ምዃኖምን በቶም ዝወሃቡዎም ስልጠናታት ድማ ንዝሓሸ ብቅዓትን ውፅኢትን ከምዝሓገዞም ይዛረቡ።ኣሰልጣኒ ጋንታ ሱፐር ሊግ ከተማ ኮረም ሙሉጌታ ካሕሳይ ከተማ ኮረም ንኩዕሶ እግሪ ምችው ካብ ምዃኑ ብላዕሊ ናይ ምስዓር ወነ ዝሰነቑ ተፃወቲ ከምዝለውዎም ይገልፁ ። ብወረዳኦም ዝሓሸ በጀት ከምዝረከቡ  ዝገለፁ ኣሰልጣኒ ሙሉጌታ ናብ ብሄራዊ ሊግ ንምሕላፍውን ዓብይ ሞራል ከምዝኾኖምን  ይሰርሑ ምህላዎም ሓቢሮም።     ክኢላ ስፖርት ከተማ ኮረም ኣይተ ቴድሮስ ኣያሌው ብወገኖም ነቲ ሱፐርሊግ ዝሃብዎ ፍሉይ ጠመተ ብምንኣድ  ኣብ ቀፃሊ  ብሄራዊ ሊግ ንምዕባይ ዓሊሞም ኣበርቲዖም ይሰርሑ ከምዘለው ገሊፆም።

