ፈለማ ናብ ሃገርና ክኣትዉ እንተለዉ ፀሎት ዝገብርሉ መስጊድ ክሰርሑ ኣብ ከተማ ነጋሽ ”መስጊድ ኣልነጃሺ” ክሃንፁ ቦታ ሃብዎም። ሽዑ ዝጀመረ ፍቕሪ እምነታት እስልምናን ኣፈላላዮም ከምዘሎ ኾይኑ ብስኒት፣ፍቕርን ምትሕልላይን ንብዙሕ ክፍለ ዘመናት ሓቢሮም ንክነብሩ እምነ ሰረት ኮይንዎም። 
ስዓብቲ እምነት ክርስትና ኮኑ እስልምና ብመሰረት ዝሃነፅዎ ተኸባቢርካን ተኸኣኢልካን ባህሊ ምንባር  ኣብ ዝኾነ ይኹን እዋን ፅቡቕን ሕማቕን ተማቒሎም ብሓባር ነቢሮም እዮም። ሃገርና ፀገም እንተጓንፋ ሓቢሮም ይፈትሑ። ንኣብነት ወራሪ መንግስቲ ጣልያን ንሃገርና ኢትዮጵያ ንኻልኣይ ግዘ እንትወርር ኣብ ከባቢ ራያ ዓዘቦ ጣብያ ወረባየ ይነብሩ ዝነበሩ መራሒ እምነት እስልምና እቲ ከባቢ ሼኽ ደበሳይ ወራሪ መንግስቲ ጣልያን ነቲ ከባቢ ምስተቖፃፀረ “ንመስገዲኹም ዝኸውን መስጊድ ሰሪሐልኩም ኣለኹ፤ ነቲ መስጊድ ሓንጎፋይ ኢልኩም ብምቕባል ህዝብኹም ንሰራዊት ጣልያን ካብ ምቁዋም ክእደብ ኣምህርዎ” ኢሉ ብመልክዕ ውህብቶ ከእምኖም ፈቲኑ ነይሩ።
ይኹን እምበር ሼኽ ደበሳይ ሽዑ ሓንትን መራርን ዘረባ ተዛረቡ። ንሱ እውን “ብወራሪ ኣብ ዝተሰርሐ መስጊድ ከይሰግድ ሓራም ” ብምባል ኣቕበፁ። ድሕሪ እዚ ናብ ከባቢ ኤርትራ ኣሲሩ ብምውሳድ ንከባቢ ሰለስተ ዓመት ኣብ ጉድጓድ ክሳቐዩ ገይርዎም። ክሳብ ሎሚ ድማ እቲ መስጊድ ከይስገደሉ “ሓራም” ስለዝበልዎ ሃይማኖታዊ ግልጋሎት እንተይሃበ ኣሪጉ ጠጠው ኢሉ ከምዝርከብ ብቤት ፅሕፈት ርክብ ህዝብን መንግስትን ወረዳ ራያ ዓዘቦ ዝሕተም ጋዜጣ “ሎዶ ራያ” ሕታም ቑፅሪ ሓደ 2006 ዓ/ም ኣስፊርዎ ይርከብ። እዚ ሓደ ነገር የምህረና። ንሱ እውን ስዓብቲ እምነት እስልምና ይኹኑ ክርስትና ንሃገሮም ኣሕሊፎም ምሃብ ከም ዘይፈቕዱን በይዛ ሃገሮም እናተበጀዉ /እናሓለፉ/ ከምዝመፁን ዘረጋግፅ እዩ። 
ኣብቲ እዋን ንሱ ኣውሮፓውያን ግዝኣቶም ንምስፍሕፋሕ ክብሉ “ኵናት መስቀል” ብምእዋጅ ሰፊሕ ወራር ዘካየድሉ እዋን ነይሩ። መሳፍንቲ ሃገርና ደማ ነንባዕሎም ዝናኸስሉ እዋን ብምንባሩ ግዝኣትካ ንምስፋሕ ክበሃል ዝግበር ወራርን “ኵናት መስቀል” ቕቡል ከምዘይገብርዎ ታሪኽ ይነግረና። እዚ ኮይኑ ግና ኣብ ውሽጢ ልዕልነት ሃይማኖት ኣይነበረን ምባል ኣይከኣልን። ብፍላይ ካብ እዋን ንግስነት ሃፀይ ምኒሊክ ካልኣይ ክሳብ ውድቀት ስርዓት ደርግ ክልቲኦም ሃይማኖታት ማለት እውን ክርስትናን እስልምናን ብማዕረ ዓይኒ ኣይረኣዩን ነይሮም። እቶም ስርዓታት ሃይማኖት ክርስትና ልዕልነት ንክረክብ እኳ ዝፅዕሩ እንተነበሩ ስዓብቲ ሃይማኖት ክርስትና እውን ደገፍቲ እቲ ስርዓት እንተዘይኮይኖም ይንገላትዑ ነይሮም እዮም። ይኹን እምበር ነዚ እከይ ተግባር ህዝቢ ፈፂሙ ኣይተቐበሎን ነይሩ። ምኽንያቱ ምሕዝነት ክልቲኦም ሃይማኖታት ብዝኾነ ይኹን መንግስቲ ዘይፈርስ ብደምን ዓፅምን ዝተነደቐ ስለዝኾነ። 
ኣብ ሃገርና ምሕዝነት እምነታት እስልምናን ክርስትናን ካብ መጀመርታ ሻውዓይ ክፍለ ዘመን እዩ ጀሚሩ። ክሳብ ሐዚ ድማ ሽኻሉ እንተይለቐቐ ይቕፅል ኣሎ። ዝሃነፅዎ ድልዱል ስኒት፣ ፍቕርን ምውህሃድን ዘምፀአሎም ረብሓ እንተሃለወ እቲ ሓደ ነቲ ኻሊእ ዝድግፈሉ ባህሊ እናማዕበልዎ ክመፁ ገይሩ። ሃይማኖታዊ ኣፈላላይ ኣብ ኢትዮጵያ ከም ህዝቢ ትርጉም ዘይብሉን ክርስትያን ይኹን ኣስላማይ ብዘይካ ነታ ነንባዕሉ ዘካይዳ እምነተ ፀሎት ካልእ ዘፈላልይ ምኽንያታዊ ድሕረ ባይታ ከምዘየለ ተረጋጊፁ ዝሓደረ እዩ። እዚ ዝወለዶ እውን ደርጊ ንምጥፋእ ኣብ ዝተገበረ ዕጥቃዊ ቓልሲ ማዕረ ማዕረ ተሳቲፎም እዮም። ኣብ ወረዳ ክልተ ኣውላዕሎ ጣብያ “ፅጌረዳ” ዘሎ ደረት ኣልቦ ምሕዝነት ሃይማኖታት ክርስትናን እስልምናን ድማ ናይዚ መቐፀልታ እዩ። 
ኣብ ጣብያ ፅጌረዳ ቑፅሮም ውሑዳት ዝኾኑ ተኸተልቲ ሃይማኖት እስልምና ይርከቡ። እዞም ውሑድ ቑፅሪ ዘለዎም ኣመንቲ እስልምና ኣብታ ጣብያ ቤተ ክርስትያን እንትህነፅ ገንዘቦምን ጉልበቶምን ብምውፋይ ንኣመንቲ እምነት ክርስትና ሓገዝ ኣበርኪተምሎም። ኣብታ ጣብያ ዝርከቡ ተኸተልቲ እምነት ክርስትና “ብዘይ እስላም ምንባር ኣይንኽእልን” ዝብል ምክእኣልን ሓቢርካ ናይ ምንባር ባህሊ ዝወለዶ ተኸተልቲ ሃይማኖት እስልምና ዝሰግድሉ /ፀሎት ዝገብርሉ/ ዝነበረ ዝፈረሰ መስጊድ ከም ብሓዱሽ ክሃንፅዎ ዘተ ኣካይዶም። እቶም ኣመንቲ ሃይማኖት ክርስትና ነዚ እንትሓስቡ ሓደ ዝተርኣዮም ፀገም ነይሩ። ንሱ ድማ ሓደ ተኸታሊ ሃይማኖት እስልምና ካብዛ ዓለም ብሞት እንትፍለ ፀሎት /ሶላተ ጀናይብ/ ዝገብር ምሁር ሃይማኖት ስለዘይነበሮም ካብ ከባቢ ኣጉላዕ እናፀውዑ እዮም ዘፍትሑ ነይሮም። 
