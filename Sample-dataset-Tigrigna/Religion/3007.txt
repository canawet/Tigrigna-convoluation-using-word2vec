ኣብታ ከተማ ጠጠው ዝበሉን ዝወደቑን ብዝሓት ዘለዎም
ሓወልትታት፣ ኣብ ውሸጢ መሬት ዝርከቡ ምሒር
ዘድንቑ ህንፃታት፣ በቲ እዋን ንጉሳት ንዝነበሩ
ዝተስርሑ መቓበራት፣ ካብ ወርቂ፣ ብሩርን ነሓስን
ዝተሰርሑ ሳናቲም ምውናና ኣክሱም ኣብ ስልጣነ
ህዝብታት ዓለም ቅድሚት እትስራዕ፣ ታሪኽ ተወሊዱ
ዝዓበየላ ከተማ ምዃና ምስክርነት ይህቡ።
 ካብቶም ዘይድህሰሱ ፀጋታት እዛ ከተማ ምስ
እንርኢ ድማ ብመሰረት እምነት ተዋህዶ ኦርቶዶክስ
ቤተ ክርስትያን ታቦተ ፅዮን ቅድሚ ሰለስተ ሽሕ
ዓመት ብምኽንያት ኣብቲ እዋን ንጉስ እስራኤል
ከምዝነበረ ዝዝረበሉ ንጉስ ሰለሞንን ኣብቲ እዋን
ንግስቲ ኣክሱም ካብ ዝነበረት ንግስቲ ሳባን ዝተወለደ
ቀዳማዊ ሚኒሊክ “ብሊቀ ካህናት ኣዛርያስ” ተዓጂባ
ናብ ኣክሱም ከምዝመፀት ስለዝእመን ብርክት ዝበሉ
ተኸተልቲ እዚ እምነት “ዳግማዊት እየሩሳሌም
እናበሉ እዮም ዝፅውዕዋ። ነዚ ስዒቡ ድማ ኣክሱም ኣብ ዓለምና ካብ
ዘለዋ ውሑዳት ሰብ ፀጋ ዝድህሰሱን ዘይድህሰሱን
ታሪኻትን ቅርስታትን ብምውናን ኣብ ቅድሚት
እትስራዕ ማእኸልን መሰረትን መግለፂ ሕሉፍ ስልጣነ
ሃገርና ኮይና ፀኒሓ እያ።እዛ ከተማ እዚ ኩሉ ፀጋታት
ኣጣሚራ ዝሓዘት ዋላ ትኹን ካብ መግለፂ መንነትን
ቅያ ወለድን ምዃን ሓሊፋ ናብ እንጀራ ተቐይሩ
ኣብ ጓጉኣ ንዝተሓቖፉ ህዝብታት ናብ ተጠቃምነት
ክተሰጋግር ዝጀመረት ግን ኣብ ሓፂር እዋን እዩ።
ድሕሪ ውድቀት ስርዓት ደርግ ብፍላይ ድማ ናይ
ተሃድሶ ምስመርና ምስተነፀረ ነዚ ዘፈር ዓብይ ቆላሕታ
እናተውሃቦ ምምፅኡ እዚ ዓውዲ ካብ መግለፂ ሕሉፍ
ታሪኽ ምዃን ሓሊፉ ፍልፍል እንጀራ ብርክት ዝበሉ
ክፋላት ሕብረተሰብ ናብ ምዃን ተሰጋጊሩ ኣሎ። ኣብ
ከተማ ኣክሱም እዚ ፀጋ መሰረት ብምግባር ልዕሊ
236 መናእሰይ ዝሓቖፉ 24 ውዳበታት ተጠቀምቲ
ምግባር ከምዝተኽኣለ ግዝያዊ መተሓባበሪ ክላስተር
ኤጀንሲ ባህልን ቱሪዝምን ከተማ ኣክሱም ኣይተ ኣላይ
ወልደስላሴ ይዛረቡ። 