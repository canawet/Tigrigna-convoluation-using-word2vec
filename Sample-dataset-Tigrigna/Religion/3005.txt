ግብረ ራዕዳውያን ኣብ ዝተፈላለዩ ከባብታት ዝርከቡ መሳጊዳትን ኣብያተ ክርስትያንን እንተቃፅሉ ምክእኣል ማእኸሎም ገይሮም ንዘመናት ዝነበሩ ሃይማኖታት ሃገርና ድማ ነንባዕሎም እናተደጋገፉ ኣብያተ ፀሎት እናተሓባበሩ ዝሃንፅሉ ብርኪ ፀኒሑን ሕዚ እውን ኣሎን። እዚ ድማ ኣብ ትሕቲ ዝኾነ ይኹን ኩነታት ብዝኾነ ይኹን ሓይሊ ዘይፈርስ፣ ዘይልወጥ፣ ዘይነፅፍ ንቡር ባህሊ ኮይኑ ይቕፅል ኣሎ። ከምዚ ዓይነት ፍፁም ምክእኣልን ምትሕልላይን መንፈስ ዝወረሶ ሰናይ ተግባር ድማ ከምቲ ንዘመናት ክብሩ ሓሊዩ ዝቐፀለ ንሓዋሩ እውን ዘያዳ ተጠናኺሩ ክቕፅል ከምዘገብር እቲ መስጊድ እንትህነፅ ኣካል እቲ ህዝቢ ኮይኑ ገንዘብ ዝወፈየን መንእሰይ ፍፁም ኣስገዶም ይገልፅ። 
ግብረ ራዕዳውያን ነቲ ኣብ ሃገርና ዘሎ ኣብ ምክእኣልን ምክብባርን ዝተመስረተ ሃይማኖታዊ ሓድነት ሓደ ነቲ ሓደ እናፀለመን እናጥቀዐን ዝቕፅለሉ ኩነታት ንምፍጣር ህርድግ እንትብሉ ንዕዘብ ኣለና። ኣብዚ ቐረባ እዋን ኣብ ሊብያ ኣብ ልዕሊ ዝነበሩ ስዱዳት ኢትዮጵያውያን ወገናት ብግብረ ራዕዲ ኣይኤስ ኣይኤስ ዝበፅሐ መሰቀቕን ግፍዓውን በደል ህዝቢ ኢትዮጵያ ብሰለማዊ ሰልፊ ኣምሪሩ እንትኹንን ኣብ ሃገርና ዝርከብ “ሰማያዊ ፓርቲ” ዝተበሃለ ተለኣኣኺ ጉጅለ ንፖለቲካዊ ከስቡ ክብል ዘይንቡር ፍፃመ ዘካየዶ ናይዚ ኣብነት እዩ። ግብረ ራዕዲ ኣይ ኤስ ኣይ ኤስ ዝፈፀሞ አረሜናዊ ተግባር ካብ ተግባር ሃይማኖት እስልምና ፈፂሙ ዝረሓቐ ብምንባሩ ኩሎም ሃይማኖታትን ብሄር ብሄረሰባትን ናብ ኣደባባይ ብምውሓዝ ሓዘኖም ብምግላፅ ነቲ ተግባር እንትኹንንዎ “ሰመያዊ “ዝተበሃለ ፓርቲ ግና ነዚ ከም ፅቡቕ ኣጋጣሚ ተጠቒሙ ላምባ ክርብርበሉ ፈቲኑ እዩ።  
ስለዚ ተኸተልቲ ዝተፈላለዩ እምነታት ዝኾኑ ህዝብታት ሃገርና ነዞም ፀረ ሰላምን ልምዓትን ዝኾኑ ሓይልታት ብውነ እናተኸታተሉ ክቃለሶም፣ከቃልዖምን ፖለቲካዊ ዕላመኦም ንህዝብን ሃገርን ዘይረብሕ ከምዝኾነ ብዝግባእ ዝተገንዘበሉ ተርእዮ ኾይኑ ሓሊፉ እይ። ንሓዋሩ እውን እንተኾነ ካብዚኦም መዓር ከምዘይርከብ ፈሊጡ ቓልሱ ዘጠናኽረሉ ኩነታት ከፈጥር ኣለዎ።
እስልምናን ክርስትናን ሰላም፣ልምዓትን ዴሞከራስን ማለት እዩ። ህዝቢ ኢትዮጵያ ነዚ ብዝግባእ ዝተገንዘበ ህዝቢ እዩ። ሃይማኖታዊ ኣፈላላይ ክፍጠር ባህርያዊ ዋላ እኳ እንተኾነ ኣብ ጉዳይ ሃገር፣ ሰናይ ጉርብትናን ምሕዝነትን ሓቢርካ ምንባር ከምዝከኣል ግና ካብ ዝፀንሐ ባህሊ ኢትዮጵያውያን ትምህርቲ ክቕሰም ይከኣል። ነዚ ኣብነት ዝኸውን ድማ ኣብ ጣብያ ፅጌረዳ ዝርከቡ ክልቲኦም ሃይማኖታት መርአያታት እዮም። ተኸባቢርካን ተሳኒኻን ካብ ምንባር ሓሊፉ ኣብ ሓዘን ይኹን ኣብ ሓጎስ ማዕረ ዝካፈልሉ፤ እስላምን ክርስትያንን ኣዕርኽቲ ቃል ኪዳን ዝኾንሉ ሃዋህው ተፈጢሩ እዩ። እዚ ድማ ንዝንተ እለት እናተኾለዐ ዝነብር ፍሉይ ቕርሲ ህዝብታት ሃገርና እዩ። መፃሓፍቲ ሃይማኖት ክርስትና እውን ነዚ ዝሰብኩ ከምዝኾኑ ሊቀ ካህናት ደጉዓ ገረዓልታ መልኣከ ገነት ኣባ ክብረ ቅዱሳን ካሕሳይ ይገልፁ።
ምክእኣልን ምክብባርን መሰረት ዝገበረ ሓቢርካ ናይ ምንባር ባህሊ ኢትዮጵያውያን ንነዊሕ እዋን ሱር ሰዲዱ ዝፀንሐ እዩ። ኣብ ዝኾነ ይኹን እዋን ነዚ ከጥፍእ ዝኽእል ሓይሊ የለን። ቅድም ክብል ኣብ ዝነበሩ መንግስታት ኩሎም ሃይማኖታት ማዕረ ሕገ መንግስታዊ ኣፍልጦ ከይረኸቡ እናሃለዉ እውን እንተኾነ ነዚ ህዝቢ እዚ ካብ ተኸባቢረካን ተሳኒኻን ምንባር ዝፈለዮም ሓይሊ ፈፂሙ ኣይነበረን። እንተዝከኣል ነይሩ እውን ቅድም ክብሉ ኣብ ዝነበሩ ገዛእቲ ደርብታት ሃገርና ከጋጥም ምኸኣለ። ማዕርነት ብሄር፣ ብሄረሰባትን ሃይማኖታትን ተኸቢሩ ኣብ ሕገ መንግስቲ ሃገርና ማዕረ ኣፍልጦ ኣብ ዝረኸብሉ እዋን ፀገም ከጋጥም ፈፂሙ ኣይሕሰብን። ይኹን እምበር ገለ ሓይልታት ነቲ ምሕዝነት ህዝብታትን ሃይማኖታትን ከም ረመፅ ስለዝልብልቦም ነዚ ንምዝራግ ድቃስ የብሎምን። “ሰማያዊ” ፓርቲ ድማ ናይዚ መርአያ እዩ። 
ኣብዚ ሐዚ እዋን ዝተፈላለዩ ግበረ ኣሸበርቲ ንሃይማኖት እስልምና ዝውክሉ መሲሎም ዝተፈላለዩ ተግባራት ግብረ ራዕዲ እንትፍፅሙ ይርኣዩ ኣለዉ። ንሃይማኖት ክውክል ዝኽእል ግብረ ራዕዲ ግን ኣብ ዝኾነ ሃይማኖት የለን። ሃይማኖት ሰላም እምበር ራዕዲ ኣይኮነን። ኣሸበርቲ ኣብ ዝተፈላለየ ኣጋጣሚ ዝፈጥርዎ ግብረ ራዕዲ እውን ኣብ ልዕሊ ክርስትና ዝፍፅምዎ ዘለዉ እንተይ ኮነስ ኣብ መንጎ ሰዓብቲ እምነት እስልምና “ሽዓን ሱኒን” እውን ጎንፂ ዓሌት ክፍጠር ብምግባር ብዙሕ ህዝቢ ንሕልፈት የሳጥሕዎ ኣለዉ። ከምዚ ዓይነት ክያዶ ድማ ኣብ ዝኾነት ትኹነ ሃገር ከጋጥም የብሉን። ሰብ ሕረድ፣ቅተል፤ ከይትሳነ። ትካላት ህዝብን ሃይማኖትን ኣብርስ እናበለ ዝሰብኽ ሃይማኖት ፈፂሙ የለን። ከምዚ ዓይነት ግፍዒ ዝኽተሉ ፈጠርቲ ራዕድን ድያብሎሳትን እዮም። እዚ ኣብ ሃገርና ቦታ የብሉን። ቦታ ስለዘይብሉ እዩ  ድማ ከም ኣብ ጣብያ ፅጌረዳ ዝርከቡ ስዓብቲ እምነት እስልምና ክርስትናን ንነዊሕ መዋእል ዝሃነፅዎ ምክእኣልን መሰረት ዝገበረ ባህሊ ዘሰጉምዎ ዘለዉ። ውፅኢት ናይዚ ድማ ክልቲኦም ሃይማኖታት ብምትሕብባር መስጊድ ክሃንፁ ምብቀዖም ኣባል ናይታ መስርሒት ኮሜቴ ዝኾነ ኣደም ኣብራር ዝዛረብ።
