ብቐዳመይቲ ወርሒ፡ ካብታ ወርሒ ኸኣ ብቐዳመይቲ
መዓልቲ ነቲ ማሕደር ድንኳን ምርኻብ ትኸሎ።  3 ነቲ ታቦት ምስክር ድማ ኣብኡ ኣንብሮ፡ ነቲ መጋረጃ
ኸኣ ኣብ ቅድሚ ታቦት ጋርዶ።  4 ነቲ ሰደቓ ናብኡ ኣእቲኻ ድማ፡ እቲ ኣብኡ ዚነበር ኣቓሑ ስርዓሉ።
ቀዋሚ ቐንዴል ኣእቲኻ ኸኣ፡ እቲ ቐነዲሉ ኣንብረሉ።  5 ነቲ መዕጠኒ መሰውኢ ወርቂ ድማ ኣብ ቅድሚ
ታቦት ምስክር ኣንብሮ፡ ነቲ መጋረጃ ኸኣ ኣብ ኣፍ ደገ ማሕደር ግበሮ።  6 ነቲ መሰውኢ ምሕራር ድማ
ኣብ ቅድሚ ኣፍ ደገ ማሕደር ድንኳን ምርኻብ ግበሮ።  7 ነቲ ገበራ ድማ ኣብ መንጎ ድንኳን ምርኻብን
መሰውእን ኣንብሮ፡ ማይ ከኣ ግበረሉ።  8 ነቲ ኣጸድ ድማ ኣብ ዙርያኡ ግበሮ፡ ነቲ መጋረጃ ኸኣ ኣብ ኣፍ
ደገ እቲ ኣጸድ ግበሮ።  9 ዘይቲ ቕብኣት ወሲድካ ኸኣ ነቲ ማሕደርን ኣብኡ ንዘሎ ዅሉን ቅባእ፡ ንእኡን
ንዅሉ ኣቓሑኡን ቀድሶ እሞ ቅዱስ ይኸውን። 10 ንመሰውኢ ምሕራርን ንዅሉ ኣቓሑኡን ድማ ቅብኣዮ፡
ነቲ መሰውኢ ቐድሶ እሞ እቲ መስውኢ ቅዱስ ቅዱሳን ይኸውን። 11 ነቲ ገበራን ንኣጋሮኡን ከኣ ቅብኣዮን
ቀድሶን።  12 ንኣሮንን ንደቁን ድማ ናብ ኣፍ ደገ ድንኳን ምርኻብ ኣቕሪብካ ብማይ ሕጸቦም።  13 ንኣሮን
እቲ ቅዱስ ኣልባስ ከዲንካ ድማ ካህነይ ኪኸውን፡ ቅብኣዮን ቀድሶን።  14 ንደቁ ኸኣ ኣቕሪብካ ቐመውሽ
ታሕቲ ኽደኖም።  15 ነቦኦም ከም ዝቐባእካዮ፡ ንኣታቶም ድማ ካህናተይ ኪዀኑኒ ቕብኣዮም። እቲ
ምቕባኦም ከኣ ንውሉድ ወለዶኦም ንኽህነት ዘለኣለም ይኹነሎም።  16 ሙሴ ድማ ከምቲ እግዚኣብሄር
ዝኣዘዞ ዅሉ ገበረ፡ ከምኡ ገበረ።  17 ኰነ ኸኣ፡ እቲ ማሕደር ኣብ ቀዳመይቲ ወርሒ ኣብ ካልኣይቲ
ዓመት፡ በታ ወርሒ ድማ ኣብ ቀዳመይቲ መዓልቲ ተተኽለ።  18 ሙሴ ኸኣ ነቲ ማሕደር ኣቘሞ፡ ኣእጋሩ
ተኺሉ ነቲ ኣልዋሑ ደው ኣበሎ፡ ጋድማቱ ኣእተወ ኣዕኑዱውን ተኸለ።  19 ነቲ ድንኳን ከኣ ብልዕሊ እቲ
ማሕደር ዘርግሖ፡ ኣብ ልዕሊኡ ድማ መደረብታ እቲ ድንኳን ገበረ። ከምቲ እግዚኣብሄር ንሙሴ ዝኣዘዞ
ገበረ።  20 ነቲ ምስክር ወሲዱ ኸኣ ናብ ታቦት ኣእተዎ እሞ ነቲ ታቦት መሰላታት ገበረሉ፡ ነቲ መኽደን
መተዕረቒ ከኣ ኣብ ልዕሊ ታቦት ኣንበሮ።  21 ከምቲ እግዚኣብሄር ንሙሴ ዝኣዘዞ፡ ነቲ ታቦት ናብ ውሽጢ
ማሕደር ኣእተዎ፡ ነቲ ዚጋርድ መጋረጃ ድማ ሰቐሎ እሞ ነቲ ታቦት ምስክር ጋረደሉ።  22 ነቲ ሰደቓ ከኣ
ኣብ ድንኳን ምርኻብ ብሸነኽ ሰሜን ማሕደር፡ ብወጻኢ እቲ መጋረጃ ገበሮ።  23 ነቲ ዚስራዕ እንጌራ
ድማ፡ ከምቲ እግዚኣብሄር ንሙሴ ዝኣዘዞ ኣብ ልዕሊኡ ኣብ ቅድሚ እግዚኣብሄር ሰርዖ።  24 ነቲ ቐዋሚ
ቀንዴል ድማ ኣብቲ ድንኳን ምርኻብ፡ ኣብ መንጽር ሰደቓ ብሸነኽ ደቡብ ማሕደር ኣንበሮ።  25 ነቲ
ቕልዒ ቐንዴል ከኣ፡ ከምቲ እግዚኣብሄር ንሙሴ ዝኣዘዞ፡ ኣብ ቅድሚ እግዚኣብሄር ኣብርሆ፡  26 ነቲ
መሰውኢ ወርቂ ድማ ናብ ድንኳን ምርኻብ ኣብ ቅድሚ መጋረጃ ኣንበሮ።  27 ከምቲ እግዚኣብሄር
ንሙሴ ዝኣዘዞ ድማ፡ ኣብኡ ምኡዝ ዕጣን ዐጠነ።  28 ነቲ መጋረጃ ኸኣ ኣብ ኣፍ ደገ እቲ ማሕደር ገበሮ።
29 ነቲ መሰውኢ ምሕራር ድማ ኣብ ኣፍ ደገ እቲ ማሕደር ድንኳን ምርኻብ ኣንበሮ እሞ፡ ከምቲ
እግዚኣብሄር ንሙሴ ዝኣዘዞ፡ ዚሐርር መስዋእቲ መስዋእቲ ብልዕን ኣብኡ ኣዕረገ። 30 ነቲ ገበራ ድማ ኣብ
መንጎ ድንኳን ምርኻብን መሰውእን ኣንቢሩ፡ ንምሕጻብ ዚኸውን ማይ ኣዕረቐሉ።  31 ሙሴን ኣሮንን
ደቁን ከኣ ኣእዳዎምን ኣእጋሮምን ካብኡ ይሕጸቡ ነበሩ።