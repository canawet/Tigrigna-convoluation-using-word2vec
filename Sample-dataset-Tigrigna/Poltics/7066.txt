ፍልጠትካ
ሓቢእካ ወትሩ ተደላዪ ኴንካ ክትነብር
ምሕላም፡ ካብ ክውንነት ዝረሓቐን
ንድሕሪት ዝመልስን ኣሉታዊ
ኣተሓሳስባ እዩ። እቲ ምንታይ፡ ኣብዛ
ብቴክኖሎጂ እትሕንበብ ዘላ ዓለም፡
ተሓቢኡ ዝሕባእ ፍልጠት ስለዘየለ።
እቲ ዝኸፍአ ናይ ከምዚ ዓይነት
ጠባያት፡ ልግሲ ሓድሕዳዊ ብምዃኑ
ነገራውን ሓሳባውን ትሕዞኻ
ክትሓብኣሉ ዝፈተንካ ሰብ፡ ኣባኻ
በጺሑ ለጋስ ክኸውን ኣይክእልን።
ስለ’ዚ፡ ናይ ካልኦት ናይ ልግሲ ሸውሃት
እውን ትዓጽዎ ኣለኻ ማለት’ዩ። ብናትካ
ኣሉታዊ ሓሳብ ንእወታዊ ኣተሓሳስባ
ካልኦት ከተዕኑን ናይ ልግሲ ባህሎም
ከተጥፍኣሎምን ስለ እትኽእል።
ለጋስ ሰብ ዝውንኖ ዘበለ ፍልጠት፡
ጥበብ ይኹን ክእለቱ ብሒቱ ክሕዝ
ኣይደልን እዩ። እኳ ደኣ ንዘለዎ
ብምክፋል፡ ንኹሉ ነገር ብዓይኒ
ውልቃዊ ረብሓ ዘይኰነ፡ ብዓይኒ
ትካላዊ ወይ ሓበራዊ ረብሓ ጠሚቱ
ክሰርሕ’ዩ ዝመርጽ። ኩሉ እንውንኖ
ነገር፡ ምስ ግዜ ክብሩ ስለ ዝጐድል
ምስ ካልኦት ክትካፈሎ እንከለኻ እዩ
መሊሱ ክብሪ ዝረክብ። ንዝፈልጦ
ዘበለ ንካልኦት ዝምህር ሰብ፡ ኣብ ነፍሲ-
ወከፍ ኣስተምህሮ ክብርን ዋጋን ናይቲ
ፍልጠት እናወሰኸ እዩ ዝኸይድ።
ንዘለካ ጽልዋ ተጠቒምካ ንኻልኦት
ክትሕግዝ ብእወታ ክትጸሉን እንከለኻ
እውን ጽልዋኻ እናዓዘዘን እናሰፍሐን
ይኸይድ። ኣብ ሓድሕድ እቶም
እትምህሮም ዘለኻ፡ ባህሊ ምትሕልላፍን
ምልግጋስን ፍልጠት ተውርስ ምህላውካ
እውን ኣብ ምዕባለን ዕብየትን ውልቀ-
ሰባትን ሕበረተ-ሰብን ዓቢ ኣበርክቶ
እዩ።
ባህሊ ልግሲ፡ ሓደ ካብቶም ንጣዕሚ
ኮማዊ ህይወት ደቂ-ሰብ ዘመቅሩ
ባህርያት እዩ። ምኽንያቱ፡ ብመንገዲ
ልግሲ ናይ ሓድነት መንፈስ
ስለእተስርጽ። ፍቕርን ምሕዝነትን
ስለእትምስርት። ደገፍ ትገበር ስለዘለኻ
ርህራሀ ተማዕብል። ሓጐስ ናይ ካልኦት
ክትርኢ ስለእትብህግ ድንጋጸ ይህልወካ።