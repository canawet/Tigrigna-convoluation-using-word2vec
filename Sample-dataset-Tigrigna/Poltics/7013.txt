አባይ ርሒብ ወራራት እንዴ
አንበተ፡ እግለ እት ግብለት ሕሩራት
ለዐለየ መዳይን ሐቴ ደርብ ሐቴ
እት ጸብጠን፡ እብ ሰምሀር ወበርከ
እንዴ ደግሸ፡ አስክለ ሕሩር አራዲ
ለአላይም ዐለ። ምናድሊን፡ ዐፍሾም
ወአዳሞም እንዴ ከምከመው
አስክለ ጨቢብ ሳሕል እብ ሑድ-
ሑድ እግል ልትሐየቦ አንበተው።
ለእግል ልናድለ ምን ከረን አስክ
ሳሕል ልትደረየ ለዐለየ አዋልድ፡
ገንፈሎም ክም በጽሐየ ምድር ሰበት
ጸልመተ ዲበን እቱ ትመየየ። ጁከት
ወከልሹም፡ “ግድም ምናድላት
ገብአነ፡ ንዒ እትለ አካነት ንንሔ
ከንስከብ፡” ትበሃሀለየ ከእግለ ዐለየ
ምስለን ምላያት ሐቴሀን ለብሰያሀ
ወለካልእ ትነጸፈያሀ። ለላሊ ለሀ
እግል ሰልፍ ኢነተን እት ሕጽሕጽ
ወክርክሮ ለሰክበየ ዲበ ዕለት ህዬ
ገብአት። ንዳል ሓዚ ሕርየት ህዬ፡
እት ገንፈሎም ‘ሀ’ እንዴ ቤለየ
አንበተያሁ።
ከልሹም፡ እግለ ላብሰቱ እት
እንተ ለፈግረት ቀሚሸ፡ እት
ረአሰ ግልብብቱ ለዐለት ዞቲ
ወዲብ እግረ ላብሰቱ ለዐለት
ሸበጥ እንዴ ወርኬት ምነ፡
እግለ እብ ርእየተን ለአቀንኣሀ
ለዐለየ ሰብ ሸደዲት፡ መናጥሊን
ወጭገር ሙሩን ምናድላት እት
ትትፋቀድ፡ ክምሰልሀን መንጠሉን
እግል ትልበስ፡ ከቦሀ እብ ዝናር
ሸጥ እንዴ አበለቱ፡ ከላሺን እት
ፎቃየ እንዴ ረፍዐት፡ እት ምግብለ
ምናድሊን እት መርሽ ትረአየ።
ከበር ናይለ ቀደሜሀ ሳሕል ድሩይ
ለዐለ አቡሀ እግል ትርከብመ
ለካልኣይት ሸንሀተ ዐለት።
“አለ ጁከት፡ አዜ ትም እንዴ
ትበይ ህዲት ምን ተዐሊ፡ እት
ከረን ትትሐጸኒ ወህሌኪ” ናይ
ደአል ህግየ ለክፈት እተ እግል
ወለት ዐ’መተ።