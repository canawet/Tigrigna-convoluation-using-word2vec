ኣብ’ዚ እዋን’ዚ፡ እታ ኣብ ከባቢታት
መረታሰበነ፡ እገላሓመስ፡ ሽመዣናን
ካልኦት ከባቢታትን ኣብ ጽዑቕ ስራሕ
ካብ ደቡብ ንዓራርብ
ሃገራዊ ጻውዒት ተጸሚዳ ዝቐነየት
ቦጦሎኒ ክልተ፡ ድሮ ልዕሊ 1000
ዝዀኑ መንእሰያት ኣኻኺባ፡ ናብ
ማይ ዓጋም ካብ ትወርድ ካልኣይ
መዓልታ ገይራ ነበረት። እዛ ቦጦሎኒ፡
ነቶም ብድልየቶም ናብ ሜዳ ክስለፉ
ዝመጽኡ መንእሰያት ደሚርካ፡ 200
ደቂ-ኣንስትዮ ዝርከባኦም 1500
ተዓለምቲ ሒዛ ኸኣ፡ ዝወሃባ ሓበሬታ
ኣብ ምጽባይ እያ ነይራ።
እቲ ክሳብ’ቲ ግዜ’ቲ ከይተፈልጠ
ዝጸንሐ መደብ እምበኣር፡ ነቶም
ካብ ዝተፈላለዩ ኵርናዓት ኤርትራ
ዝተኣኻኸቡ መንእሰያት፡ “ኣየነይቲ
ኣሃዱ - ናበየናይ መደበር ታዕሊም
ትወስዶም?” ዝብል ጥራሕ ነበረ።
ምኽንያቱ እቲ ኣብ’ቲ ቀንዲ ደጀን
መዓስከር ዞባዊ ሰራዊት ዞባ ደቡብ
ዝዀነ ማይዓጋም ኰይኑ በብእዋኑ
ብዙሓት መንእሰያት እናዓለመ ናብ
ኩለን መሳርዕ ኣሃዱታት ክሰድድ
ዝጸንሐ መደበር ታዕሊም ብርጌድ
35፡ ድሮ ምስ’ተን ዝበዝሓ ናብ
ግንባር ከረን ከይደን ዝነበራ ክልተ
ቦጦሎኒታት ኣምሪሑ ብምንባሩ፡ ናብ
ካልኦት መደበራት ታዕሊም ክኸዱ
ከም ዝዀኑ ዘጠራጥር ኣይነበረን።
እቲ ኣብ ከባቢ ሰዓት 10 ናይ
ንጉሆ፡ ካብ መደበር ራድዮ ኣባሓኒ
ናብ ኣዛዚ ቦጦሎኒ ሃንስ ተስፋይ (ወዲ
ተስፋይ) ዝተላእከ ሓድሽን እዋናዊን
መልእኽቲ ኸኣ፡ ነቲ ዘይተመለሰ
ዝነበረ ሕቶ ዝምልስ ነበረ። “ነቶም
ሒዝኩምዎም ዘለኹም ተዓለምቲ
ሒዝኩም፡ ሕጂ ናብ ጀርበት ተበገሱ”
ዝብል ትሕዝቶ ዝሓዘ ድማ’ዩ ነይሩ።
ኣቐዲሙ መልእኽቲ ወዲ ተስፋይ
ዝበጽሖም መራሕቲ ሓይልታት፡ ብኡ
ንብኡ ናብ’ታ እዚ ቦጦሎኒ ዝነበራ
ኩርባ ደየቡ። 