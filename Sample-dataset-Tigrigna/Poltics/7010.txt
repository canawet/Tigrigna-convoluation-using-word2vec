ህዝባዊት ሪፓብሊክ ቻይና፡ ዝሓለፈ
02 ጥሪ 2019 ንዓለም ዘገረመ ቅያ
ፈጺማ ነይራ። ንሱ ድማ፡ ‘ቻንግኢ-4’
ዝብል ስም ኣጠሚቓ ናብ ህዋ
ዝወንጨፈታ ሰብ-ኣልቦ ሮቦታዊት
መንኮርኮር ጠፈር ኣብቲ ዕለት’ቲ
ኣብቲ ዝረሓቐን ዝጸልመተን ክፋል
ፕላኔት ወርሒ ብሰላም ምዕላባ እዩ
ነይሩ። እታ ካብ መሬት ልዕሊ 384
ሽሕ (384,400) ኪሎ ሜተር ርሒቓ
እትርከብ ፕላኔት፡ ቅድሚ ሎሚ (ኣብ
እዋን ዝሑል ኲናት) በተን ቀንዲ
መተሃላልኽቲ ዝነበራ ኣመሪካን ሕብረት
ሶቬትን ተደፊራ’ኳ እንተ ነበረት፡ እቲ
ካብ መሬት ዝተኸወለ ‘ምስጢራዊ’
ዝበሃል ዝረሓቐ ክፋላ ብዝዀነት ሃገር
ኣይተደፍረን ጸኒሑ። ተመራመርቲ
ከም ዝሕብሩዎ፡ 82 ሚእታዊት ናይቲ
ዝረሓቐ ክፋል ፕላኔት ወርሒ ኣብ
መሬት ኴንካ ክርአ ኣይከኣልን እዩ። እዚ
ከኣ ካብ ገጽ መሬት ምሉእ ብምሉእ
ዝተኸወለ ስለ ዝዀነ ደኣ’ምበር፡ ብርሃን
ስለ ዘይረክብ ኣይኰነን። ብልምዲ ግን
‘ጸልማት ክፋል’ (dark side) እናተባህለ
ይጽዋዕ። ዛጊት ኣብኡ ዓሊባ ዝዳህሰሰቶ
መንኮርኮር ስለ ዘየላ፡ ትሕዝቶኡ
እንታይ ምዃኑ ዘይፍለጥ ምስጢራዊ
ቦታ ኰይኑ’ዩ ዝቕጽል ዘሎ። መንኮርኮር
ጠፈር ቻይና እምበኣር፡ ነዚ ኣመሪካን
ሩስያን ኣብ ታሪኸን ብዙሕ ግዜ
ክሰግራኦ ፈቲነን ምዃን ዝኣበየን ከቢድ
ቴክኒካዊ ብድሆ ሰጊራ እያ ኣብቲ
ምስጢራዊ ቦታ ክትዓልብ ክኢላ ዘላ።
እታ 1,340 ኪሎ ግራም ክብደት
ዘለዋ መንኮርኮር፡ ኣብ ‘ሎንግ ማርች
3ቢ’ ዝተሰምየ ተወንጫፊ ሮኬት
ቻይና ተጸይራ እያ ዝሓለፈ 07
ታሕሳስ ናብታ ፕላኔት ነቒላ። ድሕሪ
ናይ 26 መዓልታት ጕዕዞ ከኣ ኣብቲ
ዝተመደበላ ቦታ (ኣብ ደቡባዊ ዋልታ
ናይታ ፕላኔት) ብዘይ ዝዀነ ቴክኒካዊ
ጸገም ዓሊባ። 

እቲ ዓሊባትሉ ዘላ ቦታ
ካብ ገጽ መሬት ዝተኸወለ ብምዃኑ፡
መልእኽቲ ናይ ረድዮ (radio signal)
ናብ መሬት ብቐጥታ ንምስዳድ ኰነ ካብ
መሬት ንምቕባል ስለ ዘየኽእላ፡ ቻይና
ነዚ ብድሆ’ዚ ንምፍታሕ ኣቐዲማ ኣብ
ወርሒ ግንቦት ሓንቲ ተቐባሊት ሳተላይት
ናብ ህዋ ልኢኻ። እታ ‘ኲኲያኦ’
ዝተሰምየት ሳተላይት፡ ኣብዚ እዋን ካብ
መሬት ኣስታት 450 ሽሕ ኪሎ ሜተር፡
ካብታ ፕላኔት ድማ ኣስታት 80 ሽሕ
ኪሎ ሜተር በሪኻ ብሸነኽ ደቡባዊ
ዋልታ ሕንባበ ጀሚራ ኣላ። ካብታ
ዳህሳሲት መንኮርኮር ንዝለኣኸላ ናይ
ረድዮ መልእኽቲ እንተላይ ስእልታት
ተቐቢላ ድማ ናብ ምድሪ (ናብ ማእከል
ምርምር ጠፈር ቻይና) ክትልእኮ እያ።
ካብቲ ማእከል ንዝለኣኽ መልኽእቲ’ውን
ብተመሳሳሊ ተቐቢላ ነታ መንኮርኮር
ከተሕልፈላ እያ። ብኸምዚ ኣገባብ ድማ
ንዓመት መመላእታ ኪትሰርሕ እያ።
 እታ መንኮርኮር፡ ስራሓት ናይ
ጀርመን፡ ሽወደን፡ ኔዘርላንድስን ስዑዲ-
ዓረብን ዝርከቦ 12 ዝተፈላለየ ስነ-
ፍልጠታዊ መሳርሒታት’ያ ዓጢቓ ዘላ።
በዚ ከኣ ንትሕዝቶ ሓመድን ኣኻውሕን፡
ንቐጸላታት ሓመድን ክሊማን ናይቲ ቦታ
ብዕምቆት ከተጽንዖ ክትጅምር እያ። ነቲ
ኣብቲ ከባቢ ኣሎ ዝበሃል እሳተጐመራ
ነቲጕዎ ወይ ዓቢይ መትዮር
ተንኲሑዎ ክኸውን ከም ዝኽእል
ዝእመነሉ 186 ኪሎ ሜተር ሰንጣቒት
ዘለዎ ዓቢ ናይ መሬት ንህሎ (ጉድጓድ)
እውን ንእግረ-መንገዳ ክትምርምሮ
እያ። ካብቲ ጉድጓድ ቅምሶ ሓመድ
ኣልዒላ ብምጽናዕ፡ ንዕድመን ኣቃውማን
ናይታ ፕላኔት ዝእምት ውጽኢት
ክትረኽበሉ ተስፋ ኣሎ። መንኮርኮር
‘ቻንግኢ-4’ ብዘይካ’ዚ፡ ስነ-ህይወታዊ
መጽናዕቲ’ውን ከተካይድ እያ። ኣብቲ
ፍሉይ ቅርጺ መሬትን ሓመድን ዘለዎ
ክፋል፡ ህይወታውያን ክነብሩ ዝኽእሉ
ምዃኖምን ዘይምዃኖምን ንምርግጋጽ፡
ኣብ ማይን ኦክሲጅንን ማዕድናዊ
ፈሳስን ዝሓዘት ንእሽቶይ ናይ
ኣለሚንየም ታኒካ ዝተዓቝረ እንቋቑሖ
ናይ ሃመማ ተኽሊ፡ ዘርኢ ናይ ድንሽ፡
ጡጥ፡ ካውሎ፡ ኣድሪ፡ ወዘተ. ተማሊኣ
ኣላ።