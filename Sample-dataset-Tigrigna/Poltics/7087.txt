ፕረዚደንት ኣልጀርያ ዓብደልዓዚዝ
ቡተፍሊቃ ኣብዚ ወርሒ’ዚ ካብ ስልጣኑ
ከምዝወርድ ምግላጹ ተሓቢሩ።
ወዲ 82 ዓመት ፕረዚደንት ቡተፍሊቃ፡
ቅድሚ 28 ሚያዝያ ኣብ ዘለዋ መዓልታት
ስልጣኑ ከምዝሓድግ ዘፍልጥ መግለጺ
ብመንገዲ መንግስታዊ ማዕከን ዜና
ኣልጀርያ ተሓቢሩ ምህላዉ ተገሊጹ።
ኣቐዲሙ ቡተፍሊቃ ንሓሙሻይ እብረ
ፕረዚደንት ኰይኑ ከገልግል ብምሕላን
ኣብ ዝመጽእ ምርጫ ክሳተፍ ድሌት
ከምዘለዎ ድሕሪ ምግላጹ፡ ኣሽሓት
ኣልጀርያውያን ኣብ ጎደናታት ብምውጻእ
ተቓውሞኦም ከምዘስምዑ ይፍለጥ።
ድሒሩ ኣብ ምርጫ ከምዘይሳተፍ’ኳ
እንተገለጸ እቲ ናይ ተቓውሞ ሰልፊ ግና
ይቕጽል ብምህላዉ እታ ሃገር ኣብ ዝኸፍአ
ፖለቲካዊ ቅልውላው ከይትወድቕ
ተሰጊኡ ከምዘሎ’ዩ ዝግለጽ።
ካብ 1999 ጀሚሩ ኣብ መሪሕነት
ዘሎ ፕረዚደንት ቡተፍሊቃ፡ ኣብ 2013
ድሕሪ ዘጋጠሞ ሕማም ወቕዒ ብዘይ
ሓገዝ ክንቀሳቐስ ኣብ ዘይክእለሉ ደረጃ
ምብጽሑ ይንገር።
ዝሓለፈ ሰሙን ሓለቓ ስታፍ’ታ
ሃገር፡ ለተናንት ጀነራል ኣሕመድ ሰላሕ፡
“ቡተፍሊቃ ሃገር ክመርሕ ጥዕናኡ
ኣየፍቅደሉን እዩ” ብምባል ካብ ስልጣን
ክወርድ ከምዝጸወዐ ይግለጽ።
ኣብ ጎደናታት ኣልጀርስ ተቓውሞኦም
ዝገልጹ ዘለዉ ዜጋታት’ታ ሃገር፡ ፕረዚደንት
ቡተፍሊቃ ካብ ስልጣን ብምውራድ
ጥራይ ሽግር ናይታ ሃገር ከምዘይፍታሕ
ብምግላጽ ኣብታ ሃገር ሓድሽ መንግስታዊ
ስርዓት ክትከል ጠለባት የቕርቡ ምህላዎም
ጸብጻብ ቢቢሲ የመልክት።