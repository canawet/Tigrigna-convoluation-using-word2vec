ኬንያ፡ መንነት ዜጋታት ብኣካላዊ
ሓበሬታ (ባዮ መትሪክ) ንምምዝጋብ
ዘውጸኣቶ መደባት ተጣበቕቲ መሰላት
ብጥንቃቐ ይከታተሉዎ ከም ዘለዉ
ተሓቢሩ። ናይ ኩሉ ምዝጉብ ዜጋ፡ ኣሰር
ኣጻብዕቲ፡ ምስሊ ዓይኒ፡ ቅርጺ ገጽ፡ ድምጺ፡
ዲኤንኤ፡ ዝርከበሉ ቀዋሚ ኣድራሻን
ዝእከበሉ ሃገራዊ መዕቆር ሓበሬታን ይዳሎ
ከም ዘሎ ምንጭታት ሓቢሮም።
ኣብታ ሃገር ናይ ዝነብሩ ኣስታት 50
ሚልዮን ዜጋታት፡ መንነትን ሓበሬታን
ኣብ ሓደ ዲጂታል መዝገብ ዝእከበሉ
ኣገባብ ዝቃወሙ ተጣበቕቲ ብሕታውነት
ውልቀሰባት ክገሃስ ከም ዝኽእል
ኣረዲኦም።
እቲ 60 ሚልዮን ዶላር ተሰሊዑሉ ከም
ዘሎ ዝንገረሉ መደብ፡ ኣብታ ሃገር ካብ
ዝርከባ 47 ዞባታት ኣብ 15 ይተኣታቶ
ከምዘሎን እቲ ወረቐት መንነት “ቍጽሪ
ኣገልግሎት” ተባሂሉ ከም ዝጽዋዕን
ጸብጻባት ይሕብሩ።
ኩሉ ልዕሊ 6 ዓመት ዝዀነ ዜጋ እቲ
ወረቐት መንነት ከም ዝሕዝ ክግበር
ምዃኑ ዘረድኡ ምንጭታት እታ ሃገር፡
ኣብ ኬንያ ንዝነብሩ ደቂ ወጻኢ እውን
ፍቑድ ከም ዝዀነ ይሕብሩ።