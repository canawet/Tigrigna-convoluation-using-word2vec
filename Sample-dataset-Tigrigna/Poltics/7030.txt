ባላቺናታት፡ ከም’ቲ ሰብ ዝፈትዎምን
ክርእዮም ዝደልን፡ ናይ ባሕርን
ውቅያኖሳትን እንስሳታት እውን፡ በቲ
ዝተፈላለየ ዓይነት ሕብሮም ይሰሓቡ
እዮም። ይሰሓቡ ጥራይ ዘይኰነ፡ ከከም
ሕብሮም ምስ ካልኦት ፍጥረታት
የመሳስሉዎም። ኣብ ቀዳማይ ክፋል
ናይ’ዚ ጽሑፍ ከም ዝተገልጸ፡ ብሕልፊ
ምስ ጀሊፊሽ ዝያዳ ምምስሳል ኣለዎም።
ስለ ዝዀነ ድማ፡ ብዝተፈላለዩ ፍጥረታት
ባሕሪ ይብልዑ። ተመራመርቲ፡ እዞም ናይ
ምዝንጋዕን ዝኽርን ፍርያት፡ ኣብ ብዙሕ
ከባቢታት ዓለምና ኣብ ማያዊ ፍጥረታት
ዘንበሩዎ በሰላ ኣለልዮም እዮም።
ኣብ ዝሞቱ ይኹን ዝሓመሙ
እንስሳታት ኣብ ዝገብሩዎ ምክትታል፡
ዋላ’ኳ ብውሑድ ዓቐን እንተ ዀነ፡ እዚ
ፕላስቲካዊ መዘናግዒ ኣብ ግዳማዊን
ውሽጣዊን ኣካላት ናይ ከም ጤለበጊዕን
ኣዕዋፍን ዝኣመሰሉ እንስሳታት
ተጠምጢሙን ተሓላሊኹን ረኺቦሞ
እዮም። ብሕልፊ ኣብ ስርዓተ ምሕቃቕ
መግቢ፡ ምስ ናውቲ ኣካላት ተጠናኒጉን
ተሓላሊኹን ስርዓተ ምሕቃቕ ብግቡእ
ከም ዘይሰላሰል ብምግባር ሂወት የጥፍእ።
ብዓቢኡ ግን፡ ኣብ 2015 ዓ.ም. ዝቐረበ
ኣካዳሚያዊ ጽሑፍ፡ ባላንቺናታት፡
ብሕልፊ ኣብ ሂወት ባሕሪ ካብ’ቶም ቀንዲ
በከልቲ ኣከባቢ ምዃኖም ተሪር መርትዖ
ኣቕሪቡ እዩ።
እቶም ኣብ’ዛ ዓለም ብብዝሒ ዝፈርዩ
ባላንቺናታት፡ ብሓፈሻኡ ክልተ ዓይነት
ኰይኖም፡ እቶም ሓደ ዓይነት መሽሚሾም
ከም ዝጠፍኡ ይግለጽ እዩ። እንተ ዀነ
ግን ተመራመርቲ፡ እዞም ኣብ ኣከባቢ
ጕድኣት ከም ዘየስዕቡ ዝንገረሎም እንተ
ዀኑ እውን፡ ንኽምሽሙሹ ካብ 6
ወርሒ ክሳብ 4 ዓመት ከም ዝወስደሎም
ብምግላጽ፡ ኣብ’ዚ ግዜ’ዚ ዓቢ ዕንወት
ዘስዕቡ ብምዃኖም፡ መሓዛ ተፈጥሮ
ዘይኰኑስ፡ ጎዳእቲ ምዃኖም የገንዝቡ።
ፈላጣት ስነ-ሂወት (Biologists) -
ንዓመታት ዝኣክል፡ እዞም ባለንቺናታት ኣብ
ኣከባቢ ዘለዎም ኣሉታዊ ጽልዋ ከጽንዑ
ጸኒሖምን ኣለዉን። ኣመት ናይ’ዞም
ንመዘናግዒ ዝውዕሉ ፍርያት፡ ሓደገኛ
ምዃኑ እውን ብሓያሎ መርትዖታት ኣብ
ምርግጋጽ ይርከቡ።
እዚ ኩሉ ተገዳስነትን መጽናዕትን፡
ዘይሩ-ዘይሩ - ሳዕቤናት ባላንቺና ብምጽናዕ፡
ዝጎድሉሉ ወይ ድማ ዝውገዱሉ
መንገዲ ምንዳይ፡ ብኡ ኣቢሉ ድማ
ኣከባቢ ንምሕዋይ እዩ። እቲ ሕቶ ግን፡
“ብኣድማዕነት ከስርሕ ዝኽእል ኣየናይ
መንገዲ እዩ?” ዝብል እዩ።
ክሳብ ሕጂ፡ ብዛዕባ’ዚ ጕዳይ ዝለዓል
ኣርእስቲ፡ ኣብ መንጎ ሰብ ሚልዮናት
ኣፍረይቲ ባላንቺናታትን ተጣበቕቲ
ኣከባቢን ዝካየድ ናይ ቃላት ውግእ ጥራይ
ኰይኑ ዘሎ እዩ ዝመስል። ኣብ ዝሓለፈ
ዓመታት፡ “ይከልከልዶ ኣይከልከል?” ኣብ
ዝብል ኣርእስቲ፡ ብዙሕ ግዳሰ ዘይነበሮ
ዝመስል ዛዕባ ይለዓል እንተ ነበረ’ኳ፡ ኣብ
ዘሰማምዕ ሓሳብ ኣይተበጽሐን። ጕዳይ
ባላንቺና፡ ኣብ ክልተ ረብሓታት ዝተቐርቀረ
ኣከራኻሪ ዛዕባ ካብ ምዃን ሓሊፉ፡ ውጹእ
ውሳነ ክውሰዶ ግዜ ኣይሓገዘን። ከም
ኣብነት ሚያሚ ቢች፡ ስያትልን ዝኣመሰላን
ካልኦትን ስጕምትታት ወሲደን እየን።
ውሑዳት ዘይኰና ካልኦት ሃገራት ይኹና
መንግስታት እውን መጠነኛ ክበሃል ዝኽእል
ሕግታት ተጠቃምነት ኣተኣታትየን። እቲ
ስጉምቲ ፍጹም ምኽልካል ዘይኰነ፡ ኣብ
ጻዕቂ ተጠቃምነት ባላንቺናታት ደረት
ምግባር እዩ። ኰይኑ ግን፡ እዚ ብውሱናት
ዝተወስደ ዓቢ ዘይበሃል ስጕምቲ፡ ምስ
ፕላስቲካዊ ቅልውላው ዓለም እንክነጻጸር
ኣዝዩ ንኡስ እዩ።