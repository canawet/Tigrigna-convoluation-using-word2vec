ኣብ ደቡባዊ ኔፓል ሰፊሕ ከባቢታት
ብህቦብላዊ ዝናብ ጉድኣት ከምዝወረዶ
ተሓቢሩ።
ቀዳማይ ሚኒስተር ኔፓል ኻድጋ ፕራሳድ
ኣብ ርእሰ ከተማ’ታ ሃገር - ካትማንዱ
ንጋዜጠኛታት ኣብ ዝሃቦ መግለጺ፡ በቲ
ሓደጋ ዛጊት 25 ሰባት ከምዝሞቱን 400
ከምዝቘሰሉን ዝገልጽ ጸብጻብ ከምዝበጽሖ
ሓቢሩ። ናብቲ ዝተሃስየ ከባቢታት ንምብጻሕ
ዘኽእል ትሕተ-ቅርጺ ፍጹም ብምዕናው
ግዳ ቍጽሪ ግዳያት ኣጸቢቑ ክውስኽ
ከምዝኽእል ኣሚቱ።
ሰበ-ስልጣን ፖሊስ’ታ ሃገር ብወገኖም፡
ኣብ ገለ ካብተን ብህቦብላዊ ዝናብን
ዕልቕልቕን ዝተሃስያ ዓድታት ክበጽሑ
ከምዝኸኣሉን ሓያሎ ዝፈረሰ ህንጻታትን
ብውሕጅ ዝተወስዳ ብዙሓት ተሽከርከርቲን
ከምዝረኣዩ ገሊጾም።
በቲ ካብ ከተማ ካትማንዱ 120
ኪሎሜተር ንደቡብ ርሒቑ ዘጋጠመ
ህቦብላዊ ዝናብ፡ ብርክት ዝበለ ኣዕኑድ
ኤለክትሪክ ብምውዳቑ፡ ገለ ሰባት ኣብ ባይታ
ብዝተፈጥረ ዋሕዚ ኤለክትሪክ ህይወቶም
ከምዝሰኣኑ ምንጭታት’ቲ ከባቢ ሓቢሮም።
ድልድላትን መስመራት መጐዓዝያን
ከምዝዓነወን ብሰንኩ ግዳያት ንምርዳእ
ዝግበር መስርሕ ኣጸጋሚ ኰይኑ ከምዘሎን
መንግስቲ’ታ ሃገር ይገልጽ።
ኔፓል ኣብ እዋን ክራማት ቀጻሊ
ህቦብላዊ ዝናብ ዝኽሰተላ ሃገር’ኳ
እንተዀነት፡ ኣብዚ ወቕቲ’ዚ ዝተኸስተ
ሓደጋ ግን ዘይንቡር ምዃኑ‘ዮም
ክኢላታት ሜትዮሮሎጂ ዝሕብሩ። ኣብዚ
እዋን’ዚ ኣብ ሓያሎ ከባቢታት ዓለም
ብርቱዕ ምቘት ኣብ ዝኽሰተሉ ዘሎ እውን፡
ገለ ከባቢታት ድማ ብህቦብላዊ ዝናብን
ዕልቕልቕን ይጥቅዑ ምህላዎም ዝጠቕሱ
ክኢላታት፡ ኣብ ዓለም ዝረአ ዘሎ ልዑል
ብከላ፡ ጠንቂ ምምዝባል ኩነታት ኣየር
እናዀነ ይመጽእ ምህላዉ የገንዝቡ።