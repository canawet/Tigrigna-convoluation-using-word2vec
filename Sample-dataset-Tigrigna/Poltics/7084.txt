ንኤውሮጳ እዚ ክልተ በበይኑ ኣረኣእያታት
ኣብ ክልተ ገሚዑ ሒዙዋ ነበረ። ኣብዚ
ዝሑል ኲናት ከም ዝነበረሉ ዝንገረሉ
ኣርበዓ ዓመታት፡ ክልተአን ወገናት
ዝተፈላለየ ኣጽዋር ኣብ ምፍራይን
ምውድዳርን ተሸሚመን ነበራ። ኣቶሚያዊ
ቦምብን ሃይድሮጅን ቦምብን ክውንና
እንከለዋ፡ ንሓድሕደን ይሰላለያ ነበራ፡”
ምስ በለ ‘እንታይ ገደሰን’ ኢለ እሓስብ
ነይረ። ‘ስለምንታይ’የን ዓለም ከምቲ
ዝደልያኣ ጥራይ ክትከውን ዝደልያኣ፡’
ኢለ ሓሰብኩ። “ካብ ናተን ዝፍለ ናትካ
ኣካይዳ እንተ ደኣ ኣለካ ጸላኢአን ኢኻ
ማለት ድዩ?” በልኩዎ ኰሊፈ።
“እወ…! ኵለን ኣብ ዝኸደኦ ንዕአን
ዝመስል ፖሊሲ ዝኽተል መንግስቲ
እየን ዝደልያ። እዚ ኣብ ክልተ ሃገራት
ዝነበረ ዝሑል ኲናት ናብ ዓለም ክላባዕ
ኣይደንጐየን። ሕብረት-ሶቭየት ምስ ቅኒታ
ዝሰማምዕ ህርመት ዘሎዎ ሓደ ግዙፍ
ሓይሊ ኣብ ኤስያ ረኸበት - ቻይና። ካብ
1950 ክሳብ 1953 ኣብ ዝነበረ ውግእ
ኮርያ፡ ክልተአን ወገናት ኢደን ሓወሳ።
ኣመሪካ መርበባት ሕብረት-ሶቭየት ኣብ
ኤስያ ከይልሕም ንምክልኻል፡ ቻይናን
ሕብረት-ሶቭየትን ከኣ ብኣንጻሩ። እዘን
ሎሚ ድሕሪ ሓምሳ ዓመት ናብ ዝሓሸ
ናይ ሰላም መንፈስ መጺአን ዘለዋ፡
ዝበዝሐ እዋን ሸፈነ ማዕከናት ዜና
ዝወሃበን ተፈላልየን ዝጸንሓ ደቡብን
ሰሜንን ኮርያ፡ እቲ ኲናት ብ1953 ደው
ካብ ዝብል ኣትሒዘን ምስ ተፈላለያ
እየን። ኣመሪካ ኣዝዩ ከቢድ ክሳራ ከም
ዝተሰከመትሉ ዝንገረሉ ካብ 1959 ክሳብ
1975 ዝተኻየደ ውግእ ቬትናም፡ ጠንቁ
ከምዚ ኣቐዲምና ዝረኣናዮ እዩ። ብ1962
ዝሑል ኲናት ናብ ተዅሲ ብኒዩክለሳዊ
ኣጽዋር ክሰጋገር ኣብ ጥርዚ በጺሑ ነበረ።
ኣብ ኵባ ሕብረት-ሶቭየት ዝተኸለቶ ናብ
ኣመሪካ ዝጠመተ ሚሳይል ከም ዘሎ፡
ኣመሪካ ምስ ፈለጠት ዝተኸስተ ወጥሪ
እዩ። እንተዀነ ሶቭየት ነቲ ሚሳይል
ክትኣልዮ ስለ ዝወሰነት እቲ ወጥሪ ሃደአ።
ምስ ምምጻእ ሚካኤል ጎርባቸው ኣብ
ስልጣን ዝሑል ኲናት ናብ መወዳእታ
ምዕራፉ በጺሑ። ክልተአን ሃገራት
ንዝነበረን ኒዩክለሳዊ ኣጽዋር ከዕንዋ
ተሰማሚዐን፡” ኢሉ ኣዕረፈ።
“ዓለም” በለ ባባ። “ዓለም ካብ ቅድም
ኣትሒዛ ብሓያላን ሃገራት ምስ ተዘወረት
እያ። ኣብቲ ግዜ እቲ ክልተኡ ደንበታት
ተመሳሳሊ ሓይሊ ስለ ዝነበሮ ሓይሊ
ዓለም ኣብ ሚዛን ክልተአን ሃገራት እዩ
ነይሩ። ደሓር ቻይና ምስ ተጸንበረት ናብ
ሰለስቲአን ዘዝዩ። ሕብረት-ሶቭየት ፋሕ
ምስ በለት ናይዚ ደንበ ሓይሊ ነክዩ።
ቻይና’ውን ንዓለም ብኻልእ መገዲ
ክትጸልዋን ክትገዝኣን ስለ ዝመደበት
እቲ ዝረአ ሓይሊ ናይ ኣመሪካ ኰይኑ
ጸኒሑ።”