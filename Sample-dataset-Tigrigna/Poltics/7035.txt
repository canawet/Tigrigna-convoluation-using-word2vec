ኣማኻሪ ፕረዚደንት ኣመሪካ ጃረድ
ኩሽነር፡ ብዛዕባ’ቲ ኣመሪካ ንፍታሕ ጉዳይ
እስራኤልን ፍልስጤማውያንን ዘዳለወቶ
ንድፊ፡ ምስ መራሒ ቱርኪ ጠይብ
ኤርዶጋን ከም እተመያየጠ ተሓቢሩ።
እቲ ንድፊ፡ ኣብ መንጎ ፍልስጤማውያንን
እስራኤልን ንዘሎ ግጭት ናይ መወዳእታ ፍታሕ ክህብ ዝኽእል ተባሂሉ ዝተሓስበ
ከም ዝዀነን፡ ዶባት ክልቲኡ ወገናት
እውን ዘነጸረ ምዃኑን ንኩሽነር ዝጠቕሱ
ምንጭታት ኣረዲኦም።
ፕረዚደንት ኣመሪካ ዶናልድ ትራምፕ፡
ናብ እስራኤል ብዘለዎ ዘየወላውል
ደገፋት፡ ካብ መራሒ ቱርኪ ኤርዶጋን
ነቐፌታ ክመጾ ምጽንሑ ይፍለጥ።
ኣመሪካ ኣብ ተልኣቪቭ ዝነበረ
ኤምባሲኣ ናብ እየሩሳሌም ብምቕያር፡
እየሩሳሌም ርእሲ-ከተማ እስራኤል ከም
ዝዀነት ኣፍልጦ ብምሃባ፡ ኣብ ማእከላይ
ምብራቕ ከም ኣተዓራቒት ክትከውን ከም
ዘይትኽእል ክግለጽ ጸኒሑ እዩ።
ኣመሪካ፡ ይትረፍዶ ከተተዓርቕ - ኣካል
ናይ’ቲ ጸገም እውን ምዃና መራሒ ቱርኪ
ክገልጽ ምጽንሑ ሮይተርስ የረድእ።
ጃሬድ ኩሽነር ብዛዕባ ‘ሃገረ ፍልስጤም’
ዝዀነ ቃል ከም ዘይተዛረበ፡ ግና ኣብ
ዝሓለፈ ዲፕሎማስያዊ ጻዕርታት መሰረት
ዝገበረ ፍታሕ ተዳልዩ ከም ዘሎን፡
ክልቲኦም ተጻባእቲ ወገናት ኣሻላሻል
ክገብሩ ከምዘለዎምን ምሕባሩ ምንጭታት
ገሊጾም።
ሰብኣይ ጓል ፕረዚደንት ትራምፕ
ዝዀነ ጃሬድ ኩሽነር፡ ምስ ሓያሎ ካልኦት
ላዕለዎት ልኡኻት ኣብ ማእከላይ ምብራቕ
ዑደት የካየድ ምህላዉን፡ ብዛዕባ ኣገዳስነት
ምድንፋዕ ቁጠባ እቲ ከባቢ ምስ ኤርዶጋን
ከም እተዘራረበን ተፈሊጡ ኣሎ።