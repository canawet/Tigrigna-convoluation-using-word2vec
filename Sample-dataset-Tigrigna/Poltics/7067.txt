ድኻን ሃብታምን
ኣይብልን። ልግሲ ብዘለካ ነገራዊ
ትሕዝቶ ዝዕቀን ኣይኰነን። ስለ’ዚ፡
ልግሲ ምስ ውሽጣዊ ስምዒታና
ዝተኣሳሰር ሓያል መንፈስ እዩ። እዚ
ባህሪ’ዚ ኩሉ ሰብ ዝውንኖ ኣይኰነን።
ግን ከኣ፡ ክልመድ ዘለዎን ዝከኣልን
ባህሪ እዩ። እዚ ባህሪ’ዚ ዝውንኑ ሰባት
ኣብ ምሉእ ህይወቶም ሕጉሳትን
ዕጉባትን እዮም። ምኽንያቱ፡ ልግሲ ባህ
ኢሉኳ’ምበር፡ ተገዲድካ ወይ ተሰኪፍካ
ስለዘይትገብሮ ሕርኽርኽ ዘብል
ስምዒት ስለዘይብሉ ሓጐስ ጥራይ እዩ
ዘመንጩ።
ውልቃውነት ኣብ ዝነገሰሉ ዘመን፡
ኣብ መንጎ ውልቀ-ሰባት ዘሎ ውህደት፡
ኣብ ምልውዋጥ ሓበሬታታት ዘተኰረ
እዩ። እዚ ማለት፡ ኣብ ዘይትረብሓሉ
ነገር ኣበርክቶ ካብ ምግባር ትቚጠብ
ማለት’ዩ። ረብሓ ኣብ ዘለዎ ልግሲ
የለን። ምኽንያቱ፡ ረብሓን ልግስን
ክልተ ዘይራኸቡ ጫፋት ስለዝዀኑ።
ምናልባት ብሳላኻ ሽግሩ ዘሕለፈ ወይ
ካብ መዓት ዝወጸ ሰብ ጻማኻ ይኸፍለካ
ይኸውን። ወይ ናይ ዝገበርካዮ
ኣበርክቶ ኣበል ተዋሂቡካ ክትከውን
ትኽእል ኢኻ። ነቲ ዝወሃበካ ኣበል ወይ
ገለ መኽሰብ ጠሚትካ ወይ ተጸቢኻ
እትገብሮ ኣበርክቶ ልግሲ ኣይኰነን።
ሓቀኛ ልግሲ ዝበሃል ካብ መዓሙቕ
ሕልናኻ ስምዒትካ ዘፈልፈሎ ዘየቋርጽ
እዩ። ብድንጋጸን ለውሃትን መንፈስካ
መሊኡ ኣበርክቶ ምግባር እዩ። ሰባት
ክፈትዉኻን ዝና ንምርካብን ኢልካ
ዝግበር ኣይኰነን። ልግሲ፡ መሳርሒ
ተበለጽትን መጃሃርን ዘይኰነ፡ መግለጺ
ፍቕርን ለውሃትን እዩ።
ባህሊ ልግሲ ከነማዕብልን ሓቀኛ
ትርጒም ልግሲ ክንፈጥን ኣገዳሲ’ዩ።
ንኣብነት፡ ኣብ መንጎ ለጋስ ምዃንን
ሓሻሺ ምዃንን ዘሎ ፍልልይ
ኣዝዩ ገፊሕ ክነሱ፡ እንደናገርን ሓደ
ዝመስለናን ውሑዳት ኣይኰንናን።
ልግሲ፡ ለውሃት እዩ። ንመን ከም ዝህብ
ዝርዳእ እዩ። ምሕሻሽ ግን ምዝራው
እዩ። ንኣብነት፡ ኣብ ፈቐዶ ባራት
ስተዪ እናበልካ ገንዘብካ ምዝራው
ለጋስ ኣየስምየካን እዩ። ዘይጸገቡን
ዘይመችኦምን ስድራ እናሃለውኻ፡ ኣብ
ዝኸድካዮ ለጋስ ንኽትበሃል ዝግበር
ሸብዳዕዳዕ ምስ ልግሲ ኣይቁጸርን።
ልግሲ ብገዛእ-ርእስኻን ስድራ-ቤትካን
እዩ ዝጅመር። ምልጋስ ከኣ ዘይውዳእ
ቦኽራ ስለዘለካ ምሃብ ማለት ዘይኰነ፡
ተረዲኡካን ንመን ትህብ ፈሊጥካን
ምሃብ ማለት እዩ።