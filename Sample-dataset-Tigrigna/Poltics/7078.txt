ኣብ’ቲ እዋን’ቲ ኩላተን ኣብ
ድሕሪ መስመር፡ ኣብ በበይኑ
ከባቢታት ተመዲበን ክሰርሓ
ዝጸንሓ ኣሃዱታት ዞባዊ ሰራዊት፡
ኣቐዲመን ካብ መወዳእታ ወርሒ
መጋቢት ኣትሒዘን ናብ’ቲ ካብ
ጽባሕ ምድምስሳ እዚ ናደው
ጀሚሩ ክምስረት ዝጀመረ ሓድሽን
ሰፊሕን ግንባር ከም ዝኣትዋ ተገይሩ
ስለ ዝነበረ፡ ሓንቲ ቦጦሎኒ ጥራሕ
እያ ኣብ ከባቢ ሃዘሞ ተሪፋ ነይራ።
ኩለን’ተን ንወገን ሰሜን ተጓዒዘን
ናብ ሓድሽ ግንባር ከም ዝኣትዋ
ዝተገብራ ኣሃዱታት ድማ፡ ናብ’ቲ
ኣብ ጎልጎል ጀንገሬንን የማነ-ጸጋሙን
ተዘርጊሑ ዝነበረ ሓድሽ ድፋዓት
ከም ዝኣትዋ ተገብረ። ኣብ’ቲ ካብ
ጎቦታት ሮራ መንሳዕ ክሳብ ከባቢ
ሓልሓል ተዘርጊሑ ዝነበረ ድፋዓት
ግንባር ከረን ኣትየን ድማ፡ ምስ
ዝተፈላለያ ኣሃዱታት ህዝባዊ ሰራዊት
ብምውህሃድ ድሮ ኣብ’ቲ ዝካየድ
ዝነበረ ከቢድ ምርብራባትን ኣብ’ቲ
ኣብ ረቡዕ 11 ግንቦት 1988 ዓ.ም.
ዝተገብረ ዘይሰለጠ ተበግሶ መጥቃዕቲ
ከተማ ከረንን ተሳቲፈን ነበራ። እዚ
መጥቃዕቲ፡ ድሕሪ ምድምሳስ
እዚ ናደውን ምትሓዝ ኣፍዓበትን
ዝተገብረ ዓቢ መጥቃዕቲ’ኳ እንተ
ነበረ፡ ሰራዊት ደርግ፡ ከተማ ከረን
ንዝኸይምንጠል፡ ኣብ ከተማ ከረንን
ከባቢአን ቍጽሪ ዘይብሉ ሰራዊትን
ኣጽዋርን ረግሪጉ ብምጽንሑ ከረን
ክትተሓዝ ኣይከኣለትን።
ካብ’ታ ግርማይ ኪዳነን (ወዲ ቐሺ)
ብርሃነ ኣንጦንዮስን (ወዲ ኣንጦንዮስ)
ዝመርሑዋ ዝነበሩ፡ ኣብ ደቡብ
ተመዲባ ዝነበረት ዞባዊ ሰራዊት
እውን ቦጦሎንታት 1ን 3ን ድሮ
ናብ ግንባር ካብ ዝኸዳ ልዕሊ ክልተ
ወርሒ ኣሕሊፈን ነበራ። ቦጦሎኒ
ክልተ፡ ማለት ቦጦሎኒ ሃንስ ተስፋይ
ግን ብኣገዳሲ ስራሕ እያ ኣብ ደቡብ
ከም እትተርፍ ዝተገብረ።
ምድምሳስ ናይ’ቲ ንኣስታት ዓሰርተ
ዓመታት ኣብ ግንባር ናቕፋን የማነ
ጸጋሙን ዓሪዱ ዝነበረ 20 ሽሕ ሰራዊት
ደርግን ኣጽዋሩን፡ ክንዮ ምኽፋት ባብ
ሓርነት ዘበሰሮ ደሃይ እንተ ነይሩ፡ ኣብ
ዝሃለወ ይሃሉ ኣብ ኣእዛን ነብሲ-
ወከፍ ኤርትራዊ መንእሰይ ዘቃለሖ
ድምጽን ዘሕደሮ ልዑል ሃገራዊ
ስምዒትን እዩ ነይሩ። 