ካብ ኢትዮጵያ ተበጊሶም፡ ንሽኮር ከም
መዓር ብምምሳል ንዓደግቲ ከታልሉ
ዝጸንሑ ክልተ ኢትዮጵያውያን፡
ብምክትታል ፖሊስ ፎርቶ-ሳዋ ኣብ
ትሕቲ ቊጽጽር ከምዝኣተዉ፡ ካብ
ፖሊስ ጋሽ-ባርካ ዝበጽሓና ሓበሬታ
ኣፍሊጡ።
እቶም ሽኮር ዝተሓወሶ መዓር ሒዞም፡
ብመንገዲ ሑመራ ናብ ኤርትራ
ብምእታው፡ ኣብ ሃይኮታ፡ ተሰነይን ፎርቶ-
ሳዋን ዕዳጋ ከፊቶም ዝጸንሑ ክሱሳት፡
ብምክትታል ኮማዊ ፖሊስ ፎርቶ-ሳዋ
እዮም፡ ምስ’ቲ ክሸጡዎ ቀሪቦሞ ዝጸንሑ
110 ኪሎ ተታሒዞም።
ንሳቶም፡ ንሽኮር ሸብ ሓዊሶም
ብምፍላሕ፡ ምስ ዘሓለ ውሑድ ጽሩይ
መዓር ሓዊሶም፡ ናይ መዓር ሕብርን
ባህርን ምስ ሓዘ “ጽሩይ መዓር” እናበሉ
ክሸጡ ከምእተበገሱ፡ ገለ ካብኡ ምስ ሸጡ
ድማ ብፖሊስ ከምእተታሕዙ፡ ኣብ ቃለ-
እምነቶም ገሊጾም።
ፖሊስ ዞባ ጋሽ-ባርካ፡ ህዝቢ ጥዕናኡ
ዘይተሓለወን ምንጩ ዘይፍለጥን ሃለኽቲ
ነገራት ከይገዝእ፡ ከምኡ’ውን ኣብ ናይ
ምትላል ተግባር ንዝተዋፈሩ ሰባት ከቃልዕ
ኣዘኻኺሩ።
ኣብ ዝሓለፈ ወርሒ፡ ብተመሳሳሊ ኣገባብ
ኣብ ዞባታት ማእከልን ዞባ ሰሜናዊ ቀይሕ
ባሕርን፡ ከታልሉ ዝተረኽቡ ሸውዓተ ሰባት
ከምእተታሕዙ ዝዝከር እዩ።