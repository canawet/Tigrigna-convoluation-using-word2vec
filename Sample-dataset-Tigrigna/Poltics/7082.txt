ሜሪጁ ሓፍትና ምሉእ ቅነ ካብዘን
ክልተ ዓለም ዝረኣየተን ዓበይቲ ኲናት
ኣይወጽአትን ቀንያ። ንስዕረት፡ ዓወት፡
ዕሽነት፡ ዕንወት ክትገልጽ እንተዀይና ከም
ኣብነት ተምጽኦም። ሕሉፍ ሓሊፋ እንተ
ሓመቕካ መጻረፊን መንኣዲን ገይራቶም
ቀንያ። ንሕና’ውን ሳልሳይ ኲናት ዓለም
ክህሉ ድዩ? ዝብል ሕቶ ኣብ ርእስና
ነበረ። ዓለም ሕጂ ሕኛ እንተ ተማሰለትሲ
መን ምሰዓረት ኢልና ዘይንወጾ መዋጥር
ዘይኣተና ኣይኰንናን። ከምዚ ኣብ ሜዳ
ኵዕሶ ኴንና ንዕዘበን እምበር ንዓና’ውን
ክልብልበና ከም ዝኽእል ፈጺምና ግምት
ኣይሃብናዮን። ብቐንዱ እቲ ኲናት ነተን
ኣብ ክልተኡ ኲናት ዓለም ዝረባረባ
ሃገራት ጥራይ ጌርና ወሲድናዮስ ነናትና
ቲፎዞ ሒዝና ኢና።
ባባን ማማን ኣብ ገዛ ኰይኖም የዕልሉ
ነይሮም። እዚ ጋዕገልጠም ሒዝና ከኣ
ተሓወስናዮም። “ባባ ሓውና..!” በለት
ሜሪ።
“ኣቤት ሜሪ ሓብትና፡” ኣልጊቡ መለሰ
ባባ። ንእሽተይ ስሒቕና።
“ሳልሳይ ኲናት ዓለም ኣሎ ድዩ?
መዓስ ይኸውን?” በለት ሜሪ።
“ክሳብ ሕጂ ዲኹም ዘይረሳዕኩሞ?”
በለና ተገሪሙ። ንሕና ኸኣ እቲ ከነዕልሎን
ክንጻወተሉን ዝቐነና ነገርናዮ።
“ድሕሪ ካልኣይ ኲናት ዓለም ‘ዝሑል
ኲናት’ ዝበሃል ከም ዝነበረ ተንኪፍካልና’ኮ
ነይርካ ኢኻ፡” በለ ድላይ። ድላይ
መወዳእታኡ ፍሉጥ ፖለቲከኛ ክኸውን
እዩ። እዚታት ከም ዋዛ ኣየሕልፎን።
ባባ’ውን ንማማ፡ “ድላይ’ዩ ናተይ’ምበር፡
እቲኦምሲ ናትኪ’ዮም፡” ክብላ ሰሚዐዮ
እፈልጥ እየ። ክልተኦም ኣብ ክልተኡ
ዓውዲታት ስነ-ፍልጠት - ሳይንስን
ኣርትን - ዘጽንዑ እዮም። ናይ ድላይ
ኣድህቦን ተገዳስነትን ካብ ናይ ኵላትና
ዝያዳ ጽቡቕ ገይሩ ይርአ ስለ ዝነበረ
ማማ “ንፉዕ!” በለቶ።