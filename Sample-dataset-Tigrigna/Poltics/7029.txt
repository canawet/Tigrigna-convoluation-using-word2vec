ሓንቲ ባላንቺና፡ ዋላ’ውን እታ ንእሽቶ
ቅንጣብ፡ ኣብ ሂወት ዝዀነ ይኹን ፍጡር
ጕድኣት ወይ ሞት ከተስዕብ ተኽእሎ
ከም ዘሎ ድሮ ብግብሪ ዝተራእየ እዩ።
ካብ ጥንትን ኣብ’ዚ ዘለናዮ ግዜን፡ ወድ-
ሰብ፡ መጠን ኣልቦ ባላንቺናታት ናብ ህዋ
ምፍናው ኣየቋረጸን። ግና - ብኡ መጠን
ኣብ ሂወታውያን ዓለም ዓቢ ስግኣት
ይዝርግሕ ምህላዉ ከይተገንዘበ ዓመታት
ሓሊፉ - ሕጂ እውን ገና። ሓንቲ ባላንቺና
ኣብ ሂወት ሰብ እትህቦ ጥቕምን እተውርዶ
ኣሉታዊ ሳዕቤንን፡ ብዝዀነ ይኹን መለክዒ
ተመጣጣንነት ከም ዘይብሉ ብተደጋጋሚ
እናተነግረ፡ ዕቱብ ሰማዒ ኣይተረኽበን።
እሞ ድማ ነታ መተካእታ ዘይብላ ሂወት
ዝፈታተን እናዀነ!
ግዱሳት ኣከባቢ፡ ሓንቲ ባላንቺና
እናንሰላለወት ክትርሕቕ ከላ፡ ምናልባት
ሓደ ህጻን ክበኪ ከም ዝኽእል፡ ደሓር ግን
ምናልባት ሓደ ጎብየ ወይ ካልእ ፍጥረት
ክትቀትል ከም እትኽእል ብኣብነት
የተሓሳስቡ። ስሕበት-ምድሪ ክሳብ ዘሎ፡
ናብ ላዕሊ ዝኸደ ነገር ናብ መሬት
ምምላሱ ስለ ዘይተርፎ፡ ኩሉ ግዜ ኣብ
ምድርን ውቅያኖስትን ምስ ሃለወ እዩ።
እዞም እናስሓቕናን እናፈንጠዝናን ናብ
ህዋ እንሰዶም መዘናግዒታት፡ ኣብ ሓደ
እዋን እናሓዘንናን እናነባዕናን ክንኣርዮም
ክንፍትን ኢና። ኰይኑ ግን፡ ፈተነና
“ድሕሪ ማይ ናብ ብዓቲ” ክኸውን እዩ።
መልክዕን ባህርን ተፈጥሮ ፈጺሙ ምስ
ተቐየረ፡ ብመድሃኒት ክፍወስ ኣይክእልን።
ኩሉ ሰብ፡ ባላንቺናታት ምስ ኣከባቢ
ዘለዎም ምትእስሳር ዝፈልጥ ኣይኰነን።
ስለ’ዚ ኸኣ ካብ ምጥቃም ሰገጥ ክብል
ኣይከኣለን። ክሳብ ክንደይ ንዓለምና
እናመልኡዋ ከም ዝኸዱ ብቐረባ ክዕዘቦ
ስለ ዘይክእል ከኣ፡ ሓደገኛነቱ ይኹን
ብዝሑ ጋህዲ ኣይኰነን። ንኣብነት ገማግም
ውቅያኖስ ቨርጂንያ ንምጽራይ ኣብ
ዝተገብረ ዕዮ፡ 3,000 ጐሓፍ ባላንቺናታት
ከም ዝተረኽበ ይሕበር። እዚ ቝጽሪ’ዚ፡
ኣብ ውሽጢ ሓሙሽተ ዓመታት ጥራይ
ዝተዋህለለ እዩ።