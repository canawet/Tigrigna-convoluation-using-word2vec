በዚ መሰረት፡ ሓደ ሰብ ብገበን
ጕሒላዊ ዘይቅቡል ውድድር
ተኸሲሱ ብቤት ፍርዲ ገበነኛ
ምዃኑ እንተተረጋጊጹ፣ ክሱስ ካብ
1 ዓመት ብዘይትሕት ካብ 3 ዓመት
ድማ ብዘይልዕል ውሱን ማእሰርቲ
ንክቕጻዕ ክውስን ከምዝኽእል ገበናዊ
ሕጊ ኤርትራ ደንጊጉዎ ኣሎ።
ዓንቀጽ 359. - ብምትላል ዝፍጸም
ዘይቅኑዕ ውድድር
(1)ሓደ ሰብ፣ ምስ ካልእ፣ ኰነ
ኢሉ፣ ብምትላል ወይ ምስ ናይ ዋኒን
ቅንዕና ብዚጻረር ኻልእ መስርሕ
ምስ ዝወዳደር፣ እንተላይ፥
(ሀ)ኣንጻር መወዳድርቱ ረብሓ
መታን ኪረክብ፣ ንኻልእ ሰብ፣
ንኣቑሑቱ ወይ ናይ ስራሕ ርክባቱ፡
ንጥፈታቱ ወይ ንዋኒኑ ብምውራድ፡
ወይ ከኣ ንናይ ባዕሉ ኣቕሑ፡ ናይ
ስራሕ ርክባቱ፡ ንጥፈታቱ ወይ ዋኒኑ
ብዚምልከት ዘይቅኑዕን ሓሶት ቃል
ብምሃብ፣ ወይ
(ለ)ንናይ ካልእ ሰብ ኣቕሑ፣ ናይ
ስራሕ ርክባት ወይ ፍርያት ወይ ከኣ
ንጥፈታት ወይ ዋኒን ብዚምልከት
ምምታእ መታን ኪፍጠር ስጕምቲ
ብምውሳድ፣ ወይ
 (ሐ) ኣብ ፍሉይ ደረጅኡ ወይ
ክእለቱ እምነት ንምዕዛዝ፣ ዘይቅኑዕ
ወይ ናይ ሓሶት ቅድታት፡ መለለዪ
ምልክታት፡ መፈለጥታታት ወይ
ሞያዊ መዓርጋት ብምዝውታር፣
(መ) ናይ ካልእ ሰብ
ሰራሕተኛታት፡ ወኪላት ወይ
ተጸዋዕቲ ግቡኣቶም ወይ ኣብ
ስራሕ ዘሎዎም ግዴታታት ከም
ዘፍሽሉ ንምግባሮም፣ ወይ ዝዀነ
ናይ ሰንዓ፡ ውዳበ ወይ መስርሕ
ሰንዓ ምስጢር ከም ዚረኽቡ ወይ
ከም ዚቐልዑ ንምግባሮም ዝዀነ
ነገር ብምሃብ ወይ ብምውፋይ፣
(ረ) ምስ ናይ ዋኒን ቅንዕና
ብዚጻረር ኻልእ ኣገባብ ዝተረኽቡ
ወይ ዝተቐልዑ ምስጢራት ብምቅላዕ
ወይ ብእኦም ብምብላጽ፣
ኣብ ደረጃ 9 ከቢድ ገበን
ብዚስራዕ፣ ካብ 1 ዓመት ብዘይትሕት
ካብ 3 ዓመት ድማ ብዘይልዕል
ውሱን ማእሰርቲ ብዘቕጽዕ ገበን
ጕሒላዊ ዘይቅቡል ውድድር፣
ገበነኛ ይኸውን።
(2) ኣብ ትሕቲ ንኡስ-ዓንቀጽ
(1) ዝተጠቕሰ በደል ዘቕጽዕ፣ እቲ
ግዳይ ክሲ ምስ ዘቕርብ ጥራይ
እዩ።
ምግሃስ መፈለጥታ፣ መአወጅ
መበቈል፣ ንድፍታት ወይ ሞዴላት
ካብ’ዞም ኣብ ላዕሊ ዝተገልጹ
ብዝፍለ ዝፍጸሙ ካልኦት ናይ
ምትላል ትውጊታት ምስ እንርኢ
ከኣ፡ ምግሃስ ኣብ ልዕሊ መፈለጥታ፡
መአወጅ መበቆል (ማለት ሓደ
ፍርያት ካበየናይ ከባቢ ወይ ሃገር
ካብ ዝተረኽበ ጥረነገር ዝፈረየ
ምዃኑ ዝገልጽ)፡ ከምኡ’ውን ምግሃስ
ንድፍታት ወይ ሞዴላት ዝምልከት
ክኸውን ከሎ፡ ብቐንዱ ንኣእምሮኣዊ
ንብረት ናይ ሓደ ሰብ ወይ ትካል
ዝግህስ ዓይነት ገበናዊ ተግባራት
የመልክት።