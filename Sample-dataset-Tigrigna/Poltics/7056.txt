ድሕሪ’ዚ ናብ ኣዲስኣበባ ዘምርሕ
ዓቢ መስመር ሒዝና ጉዕዞና ቀጸልና።
ኣብ ከተማታት ባኮ፡ ኣሃዱታትና ክልተ
ኣንፈት መጥቃዕቲ እዩ ሒዙ። እቲ
ጸጋማይ ኣጥቃዒ ኣብ ሻምቡን፡ ኣብታ
መመንጨዊ ኤለትሪክ ዝርከባ ፍንጫን
ንዝርከብ ሓይሊ ጸላኢ ክድምስስ፣
እቲ የማናይ ኣጥቃዒ ድማ ነቲ ቀንዲ
መስመር ባኮ-ጌዶ ሒዙ ብምግስጋስ
ክልቲኦም ኣብ ጌዶ ክራኸቡ እዩ
ተወጢኑ። እዚ መጥቃዕቲ’ዚ፡ ንክፍለሃገር
ወለጋ ሰጊሩ፡ ዶብ ክፍለሃገር ሽዋ ጥሒሱ
ንውሽጢ ብምስጓም፡ ሱር ስርዓት ደርግ
ዘነቓንቕ ብምዃኑ፡ ናይ ሞትን ሕየትን
ውግእ ከምዝኸውን ተገሚቱ ነይሩ።
ሰራዊት ወገን፡ ብፊተ-ፊት መጥቃዕቲን
ብናይ ቆረጻ ስልቲን፡ ግዜ ከይወሰደ
ንኸተማ ሻምቡን ፍንጫን ተቘጻጸረ።
ነቶም በረኽቲን ነዋሕቲን ጎቦታት ጌዶ
ንምቍጽጻር ድማ፡ ተኸታተልቲን ትንፋስ
ዘይህቡን ናይ ኣጋርን ታንክታትን ውሁድ
መጥቃዕቲ ፈነወ። ኣብ መወዳእታ
ግስጋሰኡ ንምዕጋት ጸላኢ ንዝፍጽሞ
ዝነበረ ጽዑቕ ደብዳብ ከበድቲ ኣጽዋርን
ነፈርቲን ተጻዊሩ ንጌዶ ተቘጻጸረ። ምስቲ
ጸጋማይ ሓይሊ ድማ ኣብ ጌዶ ተራኸበ።
ሰራዊት ጸላኢ፡ ዝተረፈ ዓቕሚ ሰቡን
ኣጽዋራቱን ኣኻኺቡ ዘርጠብጠብ እናበለ
ኣብ ጉደር ዓረደ።
ሓይልና፡ እግሪ-እግሪ ጸላኢ ክትስዕብ
ስለዝተኣዘዘት፡ ሽዑ ለይቲ ዳግመ-
ምውድዳብ ክትገብር ሓዲራ፡ ወጋሕታ
ምስ ኰነ፡ ጉደር ንምቍጽጻር፡ ሰለስተ
ታንክታት ሒዛ ምስ ሓይልታት ወያነ
ገስገሰት። ብኣዛዚ በጦሎኒ ረሻሽ፡ ስዉእ
ኮሎኔል ጸጋይ ማንጁስ እናተኣለና
መጥቃዕትና ብምቕጻል፡ ንሰራዊት ጸላኢ
ኣሳጒግና፡ ንጉደር ዘማዕድዉ በረኽቲ
ቦታታት ተቘጻጸርና። ጉደር፡ ሰጥ ኣብ
ዝበለ ጐላጉል ዝተደኰነት ምጭውቲን
ዓቢይ ፋብሪካ ተተኰስቲን ዝነበራ ንእሽቶ
ከተማ እያ። ሰዓት 3፡30 ድ.ቀ. ኣቢሉ፡
ኣብ ትሕቲ ጽዑቕ ተዅሲ ታንክታት
ጸላኢ፡ ነቲ ነዊሕን ጥውይዋይን ቁልቁል
ወሪድና ኣብ ሜዳ ናይታ ከተማ በጻሕና።
ክሳብ ዕራርቦ ድማ ናይ ታንክ ብታንክ
ግጥም ተኻየደ። ኣብ ካልኣይ መዓልቲ
ወጋሕታ ንጉደር ብዘይ ተቓውሞ
ሰጊርና፡ ናብ ኣምቦ ኣብ ዝወስድ ጐላጉል
በጻሕና። ኣብቲ ቦታ ሓያል ተቓውሞ
ገጠመና።