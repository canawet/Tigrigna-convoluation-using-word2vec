ኣብ ዝባን ናይ’ታ ብርኽ ዝበለት
ኩርባ ኣብ ዝነበረት ዓባይ ህድሞ፡
ኣብ ኣፍደገ ኮፍ ኢሉ ወረቓቕቲ
ሒዙ ክጸሓሕፍ ዝጸንሐ ኣዛዚ
ቦጦሎኒ ሃንስ ተስፋይ (ወዲ ተስፋይ)፡
ናብ ውሽጢ ገዛ ኣተወ’ሞ፡ ጽንሕ
ኢሉ፡ ካብ ምልክቱ ንዝተቐበላ ናይ
ረድዮ መልእኽቲ ኣንቢቡ ቀልጢፉ
ካብ ውሽጢ ገዛ ንደገ ብምውጻእ፡
ንወገን ደቡብ ተገምጊሙ ክጽውዕ
ተሰምዐ። ናብ’ቲ ሓልታቱ ዝነበሩዎ
ወገን ጠሚቱ ንዝረኣዮ ሰብ ከኣ’ዩ
ደጋጊሙ ዝጽውዕ ዝነበረ።
ብቕንያቱ ክመጽእ ዝቐነየ ናይ
ረድዮ መልእኽቲ፡ ጽዑቕ’ኳ
እንተ ነበረ፡ ኣብ’ታ ንግሆ ዝመጽአ
መልእኽቲ ግና፡ ቅልጡፍን ተብተብ
ዝተሓወሶ ምንቅስቓስ ዘኸተለን
ብምንባሩ ህጹጽ ምዃኑ ክግመት
ዘይከኣል ኣይነበረን። ምኽንያቱ
ድማ ካብ ቅልጣፈን ምድግጋም
ጻውዒትን ወዲ ተስፋይ ንምርድኡ
ዘጸግም ስለ ዘይነበረ። ክንዲ ዝዀነ
ድማ እዩ ኣዛዚ ቦጦሎኒ ወዲ ተስፋይ
ብዘይገለ ምድንጓይ፡ ሓደ ሰብ ሰዲዱ፡
ንኹላቶ’ቶም ርሕቕ ኢሎም ዝነበሩ
ኣዘዝቲ ሓይልታት ናብ ቦታኡ ከም
ዝመጽኡ ዝገበረ።