ክልተ ካብተን ዝቃወማና
ዝነበራ ታንክታት ምስ ኣቃጸልና ግን
ሰራዊት ጸላኢ ተሰናቢዱ፡ ንኣምቦ ሰጊሩ
ናብ ግንጪ ኣብ ዝወስድ ኮረቢት ዓሪዱ
ክከላኸል ፈተነ። ተቓውሞኡ ፈኲስ
ስለዝነበረ ግን፡ ብ20 ሚያዝያ ንኣምቦ
ተቘጻጸርናያ።
ኣብ ከባቢ ኣምቦ፡ ሓይልና ምስ
ሓይልታት ወያነ ክትጸንሕ ተነግረና።
ብኣዛዚ ርእሶም ስምኦን ዝእለያ መሳርዕ
ጸረ-ነፈርቲ ግን ናብ ነቀምት ኣምርሓ።
ንሕና ድማ ነቲ ጸላኢ ዘካየዶ ድኹም
ፈተነታት ድሕሪ ምፍሻል፡ ንምክልኻል
ምእንቲ ክጥዕመና ኣምቦን ጉደርን
ገዲፍና ኣብ ዝባውንቲ ጉደር መከላኸሊ
መስመር መስረትና።
ኣብ ጎቦታት ጉደር ግዜያዊ መከላኸሊ
ኣብ ዝመስረትናሉ ብ23 ሚያዝያ፡ ብርሃነ
ገብርኣብ (ኣለይ-መለይ)፡ ነቲ ኣቐዲሙ
ነቀምት ንምሓዝ ኣብ ዝተኻየደ ውግእ
ዝተሰውአ መራሕ ሓይልና ተኽለማርያም
ተሰፋይ (ሽሪፎ) ተኪኡ ክሳብ ውግእ ጌዶ
ምሳና ዝተጓዕዘ ዓንደብርሃን በረኸትኣብ
(ወዲ-ቀሺ) ክቕይር፡ ካብ ራብዓይቲ
ሓይሊ ናብ ሓይልና፡ ሳልሳይቲ ሓይሊ
መጽአ።
ሰራዊት ኢትዮጵያ በቲ ክሳብ ኣምቦ
ዝተኻየደ ዓበይቲ መጥቃዕትታት ገዚፍ
ክሳራ ተሰኪሙ ኣብ ዝነበረሉ እዋን፡ ነቲ
ኣብ ሰሜን ሸዋ ዓሪዱ መዓልቲ ዕርበቱ
ዝጽበ ዝነበረ ሳልሳይ ኣብዮታዊ ሰራዊት
ንምድምሳስ፡ ዝበዝሐ ዓቕሚ ብርጌድና፡
ናብ ግንባር ውጫለን ሰሜን ሽዋን እዩ
ኣምሪሑ። ኣለይ-መለይ ዝመርሓ ሓይልና
ግን ኣብ ጉደር ክትጸንሕ ተወሰነ።
ብ9 ግንቦት 1991ዓ.ም ናይ ምሸት፡
ሰዓት 8፡30 ኣቢሉ፡ ታንክታትና ከቢብና
ኣብ ዕላል እንከለና፡ ኣብ ራድዮ ርክብ፡
“ሃለው ኣብ መስመር ኣለኻዶ?” ዝብል
ናይ ጓለንስተይቲ ድምጺ ሰማዕና።
ኦፐሬተር ሓይልና ሃይለ “እስምዓኪ’ለኹ፡
እንታይ ሓድሽ ነገር ኣሎ?” ክብል መልሲ
ሃበ። ሃይለ መልእኽቲ ተቐቢሉ፡ ንኣዛዚ
ሓይልና ብርሃነ ኣለይ-መለይ ኣቐበሎ።
ኣለይ-መለይ ንሓለፍቲ ኣኪቡ፡ ሰዓት 02፡
00 ናይ ለይቲ፡ ሰራዊት ጸላኢ መጥቃዕቲ
ክፍኑ ትጽቢት ከምዘሎ ሓበረና።