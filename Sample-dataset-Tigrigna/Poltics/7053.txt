ኣለይ-መለይ፡ ኣብ ብዙሕ ጽንኩር
መድረኻት ሓርነታዊ ቃልሲ፡ ብትብዓትን
ጅግንነትን እናተዋግአን እናዋግአን ኣዛዚ
ሓይሊ ክኸውን ዝበቕዐ ምኩር ተጋዳላይ
እዩ። ኣብ ኣጽዋር ብፍላይ ኣብ ጸረ-
ነፈርቲ ረሻሻት ብዝነበሮ ልዑል ምልከትን
ብውሕሉል ኣተኣላልያ ኣባላቱን ዝፍለጥ
ኣለይ-መለይ፡ ኣብ ራህዋን ጸበባን መንፈሱ
ዘይቅየር ሓያል ካድር’ዩ ነይሩ። ወትሩ
ፍሕሹው፡ ስሓቕ ዘይፍለዮ፡ ኣመና
ተዋዛዪን ተጫራቒን ብምዃኑ፡ ኣብ ከቢድ
ብረት ብፍላይ ከኣ ኣብ መካናይዝድ 74
ንኣለይ-መለይ ዘይፈልጥ ኣይነበረን። ኣለይ-
መለይ ዝነውሐ ግዜኡ ኣብ ኣሃዱታት
ጸረ-ነፈርቲ እዩ ሰሪሑ። ድሕሪ ስርሒት
ምድምሳስ እዚ ናደው ግን፡ ብደረጃ
መራሕ ሓይሊ ናብ ቦጦሎንና፡ ታንከኛ
በጦሎኒ ብርጌድ 23 ተቐይሩ መጸና።
ኣብ ስርሒት ፈንቅል ድማ፡ ከቢድ
መውጋእቲ ከብዲ ኣጋጠሞ። ብድሕሪ’ዚ
ሓውዩ ካብ ሕክምና እኳ እንተተመለሰና፡
ኣካላቱ ከይደልደለ፡ ብርጌድና ንስግረዶባዊ
ስርሒታት ስለዝነቐለ፡ ኣለይ-መለይ እውን
ምሳና ናብ ማእከል ኢትዮጵያ ኣምርሐ።
ድሕሪ ምድምሳስ ናደውን ስርሒት
ፈንቅልን፡ ወተሃደራዊ ሚዛን ሓይሊ
ናብ ሰውራ ኤርትራ ስለ ዝዛዘወ፡ ነቶም
ኣለይ-መለይ
 መኰነን ገብረመስቀል
ኣብ ውሽጢ ኢትዮጵያ፡ ኣንጻር ስርዓት
ደርግ ዝቃለሱ ዝነበሩ ሓይልታት ምቹእ
ባይታ’ዩ ፈጢሩሎም። ብፍላይ ወያነ ሰፊሕ
መጥቃዕትታት ክትፍጽም ዓቢይ ዕድል
ረኸበት። እዚ ኵነታት’ዚ ሰራዊት ህ.ግ.ን
ወያነን ዕምሪ ስርዓት ደርግ ንምሕጻር፡
ሓባራዊ ወተሃደራዊ ስርሒታት ከካይዱ
ዝድርኽ ነበረ። ኣብቲ እዋን’ቲ፡ ሰራዊት
ወያነ ሓይሉ ኣብ ኣጋር ሰራዊት’ዩ ዝነበረ።
ኣብቲ ዝካየድ ዝነበረ ውግኣት ካብ ደርግ
ዝሰልቦ ከበድቲ ኣጽዋርን ታንክታትን
ስለዝነበሮ ድማ፡ መካናይዝድ ኣሃዱ
ንምቛም ይበጋገስ ነይሩ። በዚ ምኽንያት፡
ካብቲ ነዊሕ ልምዲን ተሞኩሮን ዝነበሮ
ሰራዊት ህ.ግ. ናይ ትምህርቲን ስልጠናን
ኣጽዋር፡ ከምኡ’ውን ናይ ጋራጅን ጽገናን
ደገፍ የድልዮ ነበረ። ደገፍ ህ.ግ. ንወያነ ግን
ኣብ ስልጠናን ዝተፈላለየ ኣገልግሎታትን
ጥራይ ዝተሓጽረ ኣይነበረን። ብቐጥታ
ኣብቲ ዝካየድ ዝነበረ ውግእ ምስታፍ
እውን ዘጠቓልል ነበረ። ሰራዊት ወያነ
መጥቃዕትታቱ ዝያዳ ኣድማዒ ምእንቲ
ክኸውን፡ መካናይዝድ ሰራዊት ህ.ግ.፡
ካብ ውግእ ሽረ እንዳስላሰ ጀሚሩ ክሳብ
ምትሓዝ ኣዲስኣበባ ካብ ሰራዊት ወያነ
ኣይተፈለየን።