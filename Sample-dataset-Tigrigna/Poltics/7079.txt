ድሕሪ’ዚ ንዓለም
ከይተረፈ ዘስደመመ ዓወት ድማ፡
ካብ ዝተፈላለየ ኵርናዓት፡ ብልዑል
ዋሕዚ ዝመጽኡ ደቂ-ተባዕትዮን
ደቂ-ኣንስትዮን መንእሰያት ኣበየ
መደበራት ታዕሊም ህዝባዊ ግንባር
ክተኣኻኸቡ ዝተራእዩ። ካብ’ቲ ኣብ
ምሉእ ምቍጽጻር ሰራዊት ደርግ
ዝነበረ ቦታታት፡ ካብኡ ሓሊፉ እውን
ካብ’ተን ሰራዊት ደርግ ዝተኣማመነለን
ዝነበረ ዓበይቲ ከተማታት ኣስመራ፡
መንደፈራ፡ ደቀምሓረ፡ ዓዲ ቐይሕን
ካልኦት ከባቢታትን ዝተበገሱ
ኤርትራውያን መንእሰያት
ብዝተፈላለየ መኣዝን፡ ዋላ’ውን ካብ’ቲ
ብኣጽዋርን ወተሃደራትን ከም ዓይኒ
ዕንቊ ብዝጸበበ ብሎኮታት ዝተኸበበ
ቦታታት እናምለጡን እናሰለኹን፡
ናብ ሜዳ ምእታው በርኪቱ። እቶም
ካብ’ዘን ኣሃዱታት ዝነበራኦ ከባቢታት
ዝተበገሱ ድማ፡ ናብ’ቲ ቦጦሎኒ ክልተ
ዝነበረቶ ቆላታት ሃዘሞን ኩዶወይባን
መዓልታዊ ይውሕዙ ነበሩ። እዚ ድማ
ነቲ ድሕሪ ምርብራብ ኣብ ቀወምቲ
ግንባራት፡ ኣብ ምፍራስ እዚ ናደው፡
ኣብ ድሕሪ መስመር ይኹን ካልኦት
ከባቢታት ኣብ ውግእ ዝነበረ ሓይሊ
ህዝባዊ ግንባር ዘሰስን ኩነት ነበረ።
ኣብ’ዚ ከባቢ፡ ወርሒ ኣብ ዘይመልእ
ግዜ፡ 500 ደቂ-ተባዕትዮን ደቂ-
ኣንስትዮን መንእሰያት ብድልየቶም
ንሜዳ ክስለፉ፡ ኣብ’ታ ቀንዲ ደጀን
መዓስከር ዞባዊ ሰራዊት ዝዀነት
ኩዶ ወይባ ማይ ዓጋምን ወሪዶም
ዝተኣኻኸቡ።