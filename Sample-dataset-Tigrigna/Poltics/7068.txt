ንሰባት ምሕጋዝ መንፈሳዊ ዕግበት
ጥራይ ዘይኰነ፡ ኣካላዊ ጥዕና’ውን
የዕትር እዩ። ኩሉ’ቲ ንመንፈሳዊ
ዕግበትና ኢልና እንገብሮ፡ ኣብ ኣካላዊ
ጥዕናና እወታዊ ጽልዋ ኣለዎ። ኣብዚ
ቀረባ እዋን ኣብ ኮርነር ዩንቨርሲቲ
ዝተገብረ መጽናዕቲ ከም ዘመልክቶ፡ ኣብ
ወለንታዊ ንጥፈታት ምስታፍ፡ ንህይወት
ንኽትመልካ ዘኽእል ከምኡ’ውን
መንፈሳዊ ብርታዐኻን ነብሰ-ገምጋምካን
ከም ዝውስኽ ዝገበር ኰይኑ ተረኺቡ
ኣሎ። ኣብ ካልኦት መጽናዕትታት
ተረጋጊጹ ከም ዘሎ እውን፡ ከምዚኦም
ዘኣመሰሉ እወታውያን ስምዒታት
ኣካላትና ካብ ሕማማት ናይ ምክልኻል
ዓቕሙ ከም ዝዛይድ ዝገብሩ እዮም።
ብዛዕባ ልግሲ ኣብ ዝዝረበሉ እዋን፡
ነገራዊ ትሕዝቶ ኣብ ልግሲ ብዙሕ
ተራ የብሉን። እቲ ብዙሕ ትሕዝቶ
የብለይን ዝብል ሰብ ካብ ናቱ ዝወሓደ
ትሕዝቶ ዘለዎ እውን ከጋጥሞ ግድን
ስለዝዀነ። ከምቲ ኣቦታትና ክምስሉ፡
“ሳእኒ ዘይብለይ ኢለ እንተጐሃኹስ፡
እግሪ ዘይብሎም ረኣኹ” ዝብሉዎ፡
ካባኻ ዝተሓተ ሰብ ርኢኻ ምልጋስ፡
ብትሕዝቶኻ ከም እትዓግብ ኣብ
ምግባር ተራ ኣለዎ። ሰባት ክንዲ ዝሃለወ
ሃልዪዎም፡ ብዛዕባ ዛጊት ዘይወነኑዎም
ነገራት ጥራይ ዝሓስቡ እንተዀይኖም፡
ኣብ ትሕዝቶኦም ዕግበት ክስእኑ
ግድን እዩ። ክትዓግብ እንተደሊኻ፡
ብዘለካ እውን ክትዓግብ ዘይከኣል
ኣይኰነን። ናይ ምውናን ሸውሃት
ኣመና እንተርሒቡ ግን፡ ልግሲ ዝበሃል
ነገር ክሕሰብ ኣይከኣልን። ምስትምቓር
ህይወት ብትሕዝቶና ዘይኰነ
ብኣተሓሳስባና እዩ ዝውሰን። ትሕዝቶና
ድማ፡ ብመንጽር’ቲ ዝልገስ ዘሎ ነገር
ጥራይ ኣይኰነን ክርአ ዘለዎ።
ምኽንያቱ፡ ሓደ ነገር ክትልግስ
እንከለኻ ምስቲ ልግሲ ኣተኣሳሲርካ
እትልግሶ ካልእ ልግሲ እውን ኣሎ።
ንኣብነት፡ ንሓደ ሰብ መግቢ እንተ
ደኣ ሂብካዮ፡ ዝብላዕ ነገር ጥራይ
ኣይኰንካን ትህቦ ዘለኻ። እንታይ
ደኣ፡ ሓይሊ፡ ጥዕና፡ መልክዕ፡ ናይ
ኣእምሮ ንጽህና፡ ክሳብ ህይወት’ውን
ኢኻ ትህቦ ዘለኻ። ምኽንያቱ፡ እዞም
ኩሎም ነገራት ብዘይ መግቢ ክህልዉ
ስለዘይክእሉ። ስለዚ፡ ምስ ነፍሲ-ወከፍ
ዝድህሰስ ነገራት ልግሲ፡ ዘይድህሰስ
ካልእ ልግሲ’ውን ስለዘሎ ብርኩት
ውሑድ ከይበልና ምልጋስ ኣዝዩ
ኣገዳሲ ነገር እዩ።