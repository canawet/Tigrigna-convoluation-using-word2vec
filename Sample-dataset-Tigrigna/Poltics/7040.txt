ህንድን ፓኪስታንን ኣብ መንጎአን
ብዘከራኽር ዞባ ካሽሚር ክልተ ግዜ ናብ
ውግእ ኣምሪሐን ነይረን። እቲ ዘሰሓሕበን
ሽግር መዓልቦ ስለ ዘይገበራሉ ንነዊሕ
ዓመታት ክተፋነና ተራእየን። እዘን ኑክሌሳዊ
ኣጽዋር ከም ዝውንና ዝንገረለን ሃገራት
ሕጂ’ውን ናብ ግጭት ኣትየን ኣለዋ።
ኮይኑ ድማ ኣብ ዶባተን ሓያሎ ሰራዊት
ብምኽታት ኣብ ተጠንቀቕ ይርከባ። ኣብዚ
ቅንያት’ዚ ዘካይደኦ ዘለዋ ሓድሕዳዊ ናይ
ኣየር መጥቃዕቲ ዛዕባ ማዕከናት ዜና ኮይኑ
ኣሎ።
ህንድን ፓኪስታንን ብዋንነት ካሽሚር
ወትሩ ኣብ ምስሕሓብ እየን ዝርከባ።
ኣብዚ ቕንያት ብነፈርቲ ኲናት ዘካይደኦ
ዘለዋ ሓድሕዳዊ መጥቃዕቲ ካብ 1971
ንነጀው ንመጀመርታ ግዜ ምዃኑ
ምንጭታት ይጠቕሱ። ኣብ ትሕቲ
ብሪጣንያ ዝመሓደር ዝነበረ ገዚፍ ክፍለ
ኣህጉር ህንዲ ንኽልቲአን ሃገራት ዝጥርንፍ
ምንባሩ ዝርሳዕ ኣይኮነን። እቲ ክፍለ ኣህጉር
ኣብ 1947 ካብ መግዛእቲ ናጻ ክወጽእ
እንከሎ፡ ሰዓብቲ ምስልምና ዝዕብልሉዎ
ሰሜናዊ ክፋል ‘ፓኪስታን’ ተፈልዩ ናጽነቱ
ኣዊጁ። ኮይኑ ድማ እዚ ናይ ምፍንጫል
መስርሕ ነዘን ክልተ ሃገራት ክሳብ ሕጂ
ቅርሕንቲ ክፈጥረለን ጸኒሑን ኣሎን።
ኣብ ህንድን ፓኪስታንን ተመቒሉ ዘሎ
ሃብታም ዞባ ካሽሚር ከኣ፡ ኣብ መንጎ
ክልቲአን ሃገራት ካብ ኣርበዓታት ኣትሒዙ
ንዝፍጠሩ ምክርኻርን ወተሃደራዊ ረጽምን
ጠንቂ ኰይኑ ይርከብ።
ስለዚ ነቲ ኣከራኻሪ ዝኾነ ዞባ ካሽሚር
ክልቲአን ሃገራት ዋንነተን ንምግባሩ ክተፋነና
ጸኒሐንን ኣለዋን። ፓኪስታን ነበርቲ ናይቲ
ከባቢ ሰዓብቲ ምስልምና ብምዃኖም’ያ
ብምሉኡ ናብ ግዝኣታ ክኣቱ ትጠልብ።
ህንዲ ብወገና ድሕሪ ናጽነተን ምእዋጀን
ናይቲ ዞባ ኣመሓዳሪ ዝነበረ ናብ ህንዲ
ክሕወስ ስለ ዝመረጸ ይግበኣኒ’ዩ ዝብል
ጥሙሕ ከተሐድር ኣኽኢሉዋ ጥራይ
ዘይኰነ ክሳብ ለይቲ ሎሚ ሰፊሕ ክፋሉ
ተቘጻጺራቶ ትርከብ። ‘ጃይስ ኢ-መሓመድ’
ዝተባህለ ዕጡቕ ጉጅለ ግዳ ነቲ ኣብ ህንዲ
ዝርከብ መሬት ካሽሚር ናብ ፓኪስታን
ብዕጥቃዊ ቃልሲ ክመልስ ጥሙሕ ኣለዎ።
እዚ ኣብ ፓኪስታን ዝመደበሩ ዕጡቕ
ጉጅለ ብዝፍጽሞም መጥቃዕትታት፡ ነታ
ሃገር ሓያል ቍጥዐ ክፈጥረላ ጸኒሑ።