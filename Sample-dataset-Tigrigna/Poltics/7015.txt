እትሊ ወቅት እሊ፡ ምናድሊን
ምነ ርኡይ ወራር፡ ለሕቦዕ
ወራር አከ ዲቦም። እብ ቅመል
ለመጽእ ሕማም ‘ታይፎይድ’ እት
ኩሎም ምናድሊን ሰበት ለዐ፡ ገሌ
በራጊድ ኩሎም አንፋሮም እግል
ልትላጸው ለቀረረው እቱ ወክድ
ቱ ለዐለ። በለሊትከ እት ማይ
ሕፉን ጬፈዮቱ፡ እት ሸምሸም
ሕፉን ቀቢሩ፡ እት አካን አቅሕመ
ማደዶቱ፡ ላሊ ልባስከ እንዴ በለስከ
እግለ ቅመል አትባዳይ፡ ዝያድ ኩሉ
ህዬ ላጸዮት ጭገርከ ወልባስከ እት
ቅመል ለቀትል ስም ቅምሸት፡ ገሌ
ምነ ወራር ቅመል እግል ልጋብሆ
ምናድሊን ልትነፍዖ እቡ ለዐለው
አብሳር ቶም። እብ ፍንቲት
ለምስተጅዳት አዋልድ፡ መርዒት
ወሕንቃቄ ላምድ ለዐለ ጭገረን፡
እት ሕሊል ሕዳይ ክም ላጸያሁ፡
ሙሩን (ጀብ-ጀብ) እግል ልግበእ
እለን ሰበት ትሸነሀየ፡ ለላጻሁ ብዙሕ
ኢትሐሰረየ ዲቡ። ከልሹም ለዐለት
ዲበ ደውረት አዋልድ ቬትናም፡
ኩለን እንዴ ትላጸየ ሐነግለን እት
ለአጭረዋሬሕ ልሄርረ ወልትደረበ
እት ህለየ ዶል ትርኤ፡ የም አለቡ
ለትፈናተ መባትክ ወሸክል ሐነግል
ሰበት ልትረኤ፡ ለልአትስሕቅ
ወለአትፋጌዕ ዐለ። ገሌ አዋልድ
እት ተድሪብ፡ ወራርለ ቅመል
እግል ልክረዐ እት በለሊተን
ለትረሽረሸ ቅመል ለቀትል ስም
እበ ሰበበዩ ተሰምም፡ እብ ሐት-ሐቴ
እት ልትዋደቀ ወሸክረ ትረአየ።
ቅመል፡ ዕርቅነ ወመራረት ንዳል
ሕድ ሰበት ትሳደ ዲበን ድቁብ
ምንመ ዐለ፡ እግል ክሉ አዳም
አክል-ሕድ ሰበት ልትበጽሑ፡ ክል
ጥዕም ናይለ መራር እት ለአዳውረ
ወልትሰሐቀ ተዐደያሁ።
ከልሹም ወመልህያተ አስክ
ልትወዘዐ፡ አስክ ሐሊበት ጌሰየ።
እግለ ላሊ ዶል ትርእዩ መዲነት
ለመስል መገጎታት እንዴ
አትራሰነየ፡ እብ እሳት እት
ልትለብለበ፡ እብ ተናን ዕንታተን
እት ነቤዕ፡ እግለ እት ጀብሀት
ቅብለት ምፍጋር ጸሓይ ሳሕል
እንዴ አውተደው ምስል አባይ
ልትሓረቦ ለዐለው ምናድሊን
ለገብእ አነግር ሰንክተ ወለአበልዐ
እት ህለየ፡ ገናዐት ደሚር ረክበየ።
ከልሹም፡ ለእትንፋሰት ከልእ ሽቅል
ክም ትከበተየ፡ ንዳል ሰበር-ጽንዕት
ክም ቱ ወድሐ እለ። እብ ሰባተት
እግል ትጋብሁመ ኢሐረጋረገት
ምኑ። ምነ ለዐለት እተ ከልፍየት
እንዴ ፈግረት ምስለ እት ጀብሀት
እንዴ ሸፈየ ምስል አባይ ልትሓነቀ
ለዐለየ ምናድላት እንዴ ገብአት፡
እግለ ወራር እብ መንዱቅ
እግል ትጋብሁ ወተአስተሽህድ
ዲቡ ሸፍገት። ቀደም እስትሽሃደ
ላኪን ከበርለ ትትሀገ’ኑ ለዐለት
ዋልዳየ እግል ትርከብ ወትርአዩ
ተምኔት።
 እብ ኬወ ለተ’ለ ተድሪብ
ሐቆ አውረሐት ክም ተ’መ
ምነን፡ ለእብ አኖካይ ልታከያሀ
ዐለየ አምዕል ተውዜዕ ተ’መት።
ከልሹም ምስለ እት ጀብሀት
ለትወዘዐየ አዋልድ እግል ትትወዘዕ
እት ትስኤ፡ ምስል ገሌ መልህያተ
አስክለ ዲብ ሕዱድ ሱዳን ለዐለት
እስብዳልየት ሐወሌዕ ትወዘዐት።
ለህዳይ እንዴ ሐድገት ንዳል
ወእስትሽሃድ ለሐሬት ወለት ዐመተ
ጁከት፡ ዲብ ዴሽ ሐርብ በጽሐየ።
ከልሹም ለትወዘዐት እቱ፡ እግል
መደት ሐ’ጫር ድኢኮን፡ ነፈር
ጀሃዝ ዓፍየት ለገብአት ኢመስለ
ዲበ። ዕልም-ዓፍየት እግል ትድረስ
ክምሰል ቱ ክም አሰአለወ፡ ፍክርት
እት እንተ ኢአምነቶም።
“አነ እት ጀብሀት እንዴ ገብአኮ
እግል እትሓረብ ቱ ለሐዜ” እት
ትብል፡ እግለ አሰአለወ ምናድሊን
ትቃወመቶም።
“አብሽርኪ ማንጁስ፡ ለጀብሀት
እምበል ከልፍየት ተርጀመት ሰበት
አለበ፡ ሐኪመት እግል ትግብኢ
ቱ” ቤለወ እብ ብትክት።