ልግሲ፡ ኣብ ማሕበራዊ ህይወት
ዕዙዝ ኣገዳስነት ዘለዎ፡ ግን ከኣ ብዙሕ
ግምት ዘይወሃቦ እናዀነ ዝመጽእ ዘሎ
ባህሪ እዩ። ልግሲ ክበሃል እንከሎ፡ ካብ
እትውንኖ ገንዘብ ወይ ሃብቲ ብዘይ
ኣምሳያ ምውፋይ ወይ ምክፋል
ማለት ጥራይ ይመስል ይኸውን።
ሓፈሻዊ ኣምር ናይቲ ትርጒም ግን፡
ኪኖኡ ዝኸይድ እዩ።
ኣብ ኩሉ ማሕበራዊ ጽፍሒ
ዝርከብ ሰብ ንመሓዙቱ፡ ፈለጥቱን
ስድራ-ቤቱን ከይበቐቐ ክልግሶ
ዝግባእ ነገር እንተሎ - ኣቓልቦ ምሃብ፡
ፍልጠት ምክፋል፡ ከምኡ’ውን ግዜ
ሂብካ ክትሰምዖም ፍቓደኛ ምዃንን
እንታይ ይብሉ ኣለዉ ክትርድኦም
ምፍታንን ከጠቓልል ይኽእል። በዚ
ከኣ’ዩ፡ ልግሲ ኣብ ማሕበራዊ ህይወት
ከም ኣገዳሲ ረቛሒ ዝውሰድ።
ክቡር ግዜኻ ንኻልኦት ምውፋይን
ምስኣቶም እሂን ምሂን ምብህሃልን፡
ውህደት ናይ ሓሳባትካ ምስትምቓር፡
ከምኡ’ውን ኣብ ምትብባዕ፡
ኣኽብሮት፡ ናእዳን ሰላምታን ነፋግ
ዘይምዃን ውርዙይ ጠባይ እዩ።
ካብቲ ዘለዎ ወርቅን ጨርቅን ጥራይ
ኣይኰነን ልግሲ። ኣገዳሲ ሓበሬታ፡
ፍልጠትን ተመኩሮን ምክፋልን
ሰባት ኣፍልጦኦም ከም ዘዕብዩ
ምግባርን ምሕጋዝን እውን እቲ
ዝሰፍሐ ክፋል ናይ ልግሲ እዩ። እዚ
ማለት፡ ልግሲ ምስ ነፍሲ-ወከፍ ናይ
ህይወት ምንቅስቓስ ተተሓሒዙ
ዝኸይድ ተግባር እዩ። ካብቲ ዘለካ
ነገራዊ ይኹን ኣእምሮኣዊ ሃብቲ
ከይበቐቕካ፡ ብውሽጣውን ውዕዉዕ
ስምዒትን ተደሪኽካ ምክፋል እዩ።
ሓደ ካብቲ ብኣሉታ ዝጥቀስ
ባህርያት ደቂ-ሰብ፡ ንፍልጠት ወይ
ውልቃዊ ክእለት፡ ከም እንኮ ብሶላ
ህይወት ወሲድካ፡ ኣብቲ እትሰርሓሉ
ትካል፡ ኣዚኻ ወሳኒ ሰብ ዝገብረካ
ፍልጠት ይኹን ክእለት ጅሆ ሒዝካ
ንበይንኻ ክትርብሓሉ ምድላይ እዩ።
“ተደላይነትካ ከይጐደለ ኣብ ቦታኡ
ክበጽሕ እንተዀይኑ፡ እትፈልጦን
እትኽእሎን ዘበለ ኩሉ ኣብ ነብስኻ
ከም ዝተርፍ ምግባር እዩ።” ኢሎም
ዝኣምኑ ሰባት ከጓንፉኻ እንከለዉ፡
ዘየስደምም ኣይኰነን።