ማሕበር ሃገራት ዓረብ፡ ፕረዚደንት ኣመሪካ
ዶናልድ ትራምፕ ኣብዚ ቅንያት’ዚ ኣብ ጉዳይ ጎላን
ንዝወሰዶ መርገጺ ኣትሪሩ ከምዝቃወሞ ኣፍሊጡ።
ፕረዚደንት ዶናልድ ትራምፕ፡ ዝሓለፈ ቅንያት
ኣብ ዝዘርገሖ መግለጺ፡ ሃገሩ ንከበሳታት ጎላን ከም
ልኡላዊ መሬት እስራኤል ኣፍልጦ ከምዝሃበቶ
ኣፍሊጡ። ውሳነ ትራምፕ፡ ንእስራኤል ከሐጉሳ
እንከሎ፡ ብሓያሎ ሃገራት ግን ከምእተነጽገ’ዩ ዝሕበር።
ኣቐዲሙ ውድብ ሕቡራት ሃገራት፡ ኤውሮጳዊ
ሕብረትን ሩስያን ፕረዚደንት ትራምፕ ንዝወሰዶ
መርገጺ ከምዝተቓወማ ኣይርሳዕን።
ማሕበር ሃገራት ዓረብ ብወገኑ፡ ኣብ ከተማ
ቱኒዝ ኣብ ዘካየዶ መበል 30 ስሩዕ ኣኼባኡ፡ እቲ
ብእስራኤል ከምዝተጎብጠ ዝገለጾ 1800 ትርብዒት
ኪሎሜትር ዝስፍሓቱ ከበሳታት ጎላን ልኡላዊ መሬት
ሶርያ ብምዃኑ፡ ንመርገጺ መንግስቲ ኣመሪካ ኣብቲ
ጉዳይ ኣትሪሩ ከምዝቃወሞ ኣነጺሩ።
ይኹን እምበር ብዙሓት ኣባላት ናይቲ ማሕበር
ምስ ኣመሪካ ንዘለወን ጥቡቕ ርክብ ስለዘቐድማ፡ ካብ
ቃላት ሓሊፈን ኣንጻር’ታ ሃገር ሓባራዊ ንግዳዊን
ዲፕሎማስያዊን ስጉምቲ ከምዘይወስዳ’ዮም ክኢላታት
ሃገራት ዓረብ ንውሳነ ትራምፕ ይቃወማ
ናይቲ ዓውዲ ዘረድኡ።
ፕረዚደንት ኣመሪካ ዶናልድ ትራምፕ፡ ሃገሩ
ነቲ እስራኤል ኣብ 1967 ብወተሃደራዊ ሓይሊ
ዝተቘጻጸረቶ ቦታታት ከም ልኡላዊ መሬታ ኣፍልጦ
ምሃቡ፡ ንኣህጉራዊ ውዕላት ዝጥሕስ ምዃኑ እዮም
ዝተፈላለዩ ወገናት ዝገልጹ።
ፕረዚደንት ትራምፕ ኣብ መወዳእታ 2017
እውን ንከተማ እየሩሳሌም ከም ርእሰ-ከተማ እስራኤል
ኣፍልጦ ከምዝሃባ ኣይርሳዕን።
እስራኤል ኣብ 1967 ኣንጻር ሃገራት ዓረብ
ኣብ ዘካየደቶ ውግእ፣ ንምብራቓዊ እየሩሳሌም፡
ምዕራባዊ ገማግምን ከበሳታት ጎላን ከምዝተቖጻጸረቶን
ንኽትመልሶ ንዝቐረበላ ተደጋጋሚ ኣህጉራዊ ጻውዒት
ከምዘይተግበረቶን እዩ ዝግለጽ።