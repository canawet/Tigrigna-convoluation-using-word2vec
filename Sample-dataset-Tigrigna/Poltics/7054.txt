ከም ኣካል ናይዚ ዓቢ ወተሃደራዊ
ወፍሪ እምበኣር’ዩ፡ መካናይዝድ ብርጌድ
23፡ ነቶም ቅድሚኡ ካብ ሽረ እንዳስላሰ
ጀሚሮም፡ ኣብ ውግእ ኣላማጣን ቆቦን
ወድልያን ተሳቲፎም ክሳብ ግንባር
ውጫለን ደብረታቦርን ዝበጽሑ ኣሃዱታት
መካናይዝድ ክፍለ-ሰራዊት 74 ብምትካእ፡
ተወጢኑ ኣብ ዝነበረ ዓበይቲ ወፍርታት
ንምስታፍን ኣብ ቀዳማይ ሰሙን ናይ
ጥሪ 1991ዓ.ም ናብ ኢትዮጵያ ዝኣተወ።
ምስቶም ኣቐዲሞም ኣብ ኢትዮጵያ
ዝጸንሑ ኣሃዱታት ኮማንዶ ህዝባዊ ግንባር
ብምውህሃድ ከኣ ተልእኾኡ ንምፍጻም
ግዜ ከይወሰደ ንሰፊሕ ኲናት ኣብ
ምቅርራብ ኣተወ። መካናይዝድ ብርጌድ
23 ብሓደ በጦሎኒ ታንከኛ፡ በጦሎኒ
መድፍዕ፡ በጦሎኒ ጸረ-ነፈርቲ ረሻሻት
ከምኡ’ውን ጸረ-ታንክ ሚሳይላት ዝሕዙ
ኣሃዱታት ዝቘመ እዩ ነይሩ። እዚ ገዚፍ
ኣሃዱ፡ ኣብ መስመር ወልድያ-ደብረታቦር
ኣብ እትርከብ ሓውሲ ከተማ ገርገራ፡
ንሓደ ወርሒ ዝኣክል ብምዕስካር፡ ዝዕጠቕ
ታንክታት፡ መዳፍዕን ረሻሻትን ንምድላው፡
ብዘይዕረፍቲ ኣብ ከቢድን ኣህላኺን ዕዮ
ተጸሚዱ ኣሕለፎ። ምድላዋቱ ኣጻፊፉ
ድማ ንወተሃደራዊ ተልእኾ ድሉው
ኰነ።
ብ4 ለካቲት 1991ዓ.ም፡ ኣብ ዕርድታት
ጸላኢ ኮለላ ብምግባር፡ ብኣሃዱታት
ስለያ ወያነ፡ ብዛዕባ ኣተሓሕዛ፡ ድልዳለን
ዝርጋሐን ዕርድታት ሰራዊትን ጸላኢ፡
ብዝሒን ዓይነትን ኣጽዋር፡ መንነት
ኣሃዱታት ጸላኢን መስመራትን
ኣንፈታትን መጥቃዕቲ. . . ዓሚቝን
ዝርዝራዊን ሓበሬታ ምስተዋህበና፡ ናብ
መበገሲ ቦታና ተመሊስና ኣብ ተጠንቀቕ
ጸናሕና። መጥቃዕቲ ዝጅመረሉ እዋን
ምስ ኣኸለ፡ ብ20 ለካቲት 1991ዓ.ም
ምሸት፡ ካብ መበገሲ ቦታና ነቐልና።