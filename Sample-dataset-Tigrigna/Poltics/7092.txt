ኩባንያ ምፍራይ መኪና ቶዮታ፡ ነቲ ንነዊሕ
ዓመታት ብምስጢር ሒዙዎ ዝጸንሐ ናይ ሃይብሪድ
ዝዓይነተን መካይን ቴክኖሎጂ መሰል ዋንነት ክሳብ
2030 ኣብ ዘሎ እዋን ንኹሎም ኣፍረይቲ ክፉት
ክገብሮ ምዃኑ ኣፍሊጡ።
እቲ ትካል ነዚ ስጉምቲ ዝወስድ ዘሎ፡ እቲ
ኣድላይነቱ እናዓበየ ዝመጽእ ዘሎ ምምዕባል ምሉእ
ብምሉእ ብኤለክትሪካዊ ሞተር ዝሓንና ተሽከርከርቲ
ንምምዕባል ከም መሰጋገሪ ድንድል ምእንቲ ክኸውን
እዩ።
ሓንቲ ካብተን ናይ መጀመርያ ምዃና ዝንገረላ
በቲ ኩባንያ ዝፈረየት ፕሪየስ ዝዓይነታ ሃይብሪድ
ተሽከርካሪት፡ እታ ዝበዝሐት ኣብ ኢድ ዓማዊል ዝበጽሐት ከም ዝዀነት እዩ ዝሕበር። እቲ ኩባንያ
ኣስታት 13 ሚልዮን ፕሪየስ ከም ዝሸጠ እዩ ዝንገር።
ሃይብሪድ ዝዓይነተን ተሽከርከርቲ፡ ነዳዲ ብምቅጻል
ዝሰርሕ ሞቶረን ናይ ኤለክትሪክ ሞቶረን ዝተገጥመን
ኰይነን፡ ልዑል ነዳዲ ናይ ምቑጣብ፡ ትሑት ዓቐን
በካሊ ጋዝ ምትፋእን ነቲ ናይ ኤለክትሪክ ሞቶረ
ቻርጅ ምግባርን ዘየድልየን ኰይነን ዝተሰርሓ እየን።
ኩባንያ ቶዮታ፡ ነዘን ዓይነት መካይን ንምፍራይን
ንምምዕባልን ጥራይ ኣተኲሩ ክሰርሕ ብምጽንሑ፡
እቲ ትካል ካብቶም ኣብ ምፍራይ ምሉእ ብምሉእ
ብኤለክትሪክ ዝሰርሓ ተሽከርከርቲ ሰጒሞም ዘለዉ
መዛኖኡ ትካላት ድሕሪት ከም ዝተረፈ እዮም
ብዙሓት ተንተንቲ ዝሕብሩ።