ሽሕ’ኳ ኣብ ዓድና ልሙድ እንተ-ዘይኮነ፡ ኣብ ገለ-
ገለ ሃገራት ግን፡ ኣብ ዓይኒ ምድሪ ንዝርከብ ጋብላ ወይ
ባኞ ክሳብ ዓንቀሩ ብማይ ኣዕለቕሊቕካ፡ ንልዕሊ ሰዓት
ዝኸውን ኣብኡ ተኣሊኽካ ነብስኻ ምሕጻብ ‘ተራ
ነገር’ እዩ። ዋና-ነገር ናይ’ዚ ጋብላ “ጥልቕ” ኢልና
ምስ እንዕዘቦ ግን፡ ጥቕሙ ክንዮ “ምሕጻብ-ሰብነት”
ዝሃጸጸ ኮይኑ ክንረኽቦ ንኽእል ኢና። ንምዃኑኸ
ንምንታይ እዮም ኣብ ጋብላ እንተ ተኣሊኽና
“ሓደስቲ ሓሳባት” በጨቕ ዝብሉና!?። ንምንታይ እዩ
ኸ ቀንዲ ተጠቀምቲ “መሕጸቢ ጋብላ” ህቡባት ሰባት
ኮይኖም!?።
ብሓሳብ፡ ናብ ጥንታዊት ግሪኽ ‘ምልስ’ ኢልና፡
ኣብ ናይ ማእከላይ ደረጃ ትምህርትና ከም
“መባእታዊት” ሰረት ናይ ምዕራፍ “ቅጺ” ወይ
“ቮልዩም” ዝተመሃርናያ ታሪኽ ምስ እንዝክር፡
ንዳህሳሲ ናይ’ቲ ስነ-ሓሳብ ዝኾነ “ኣርኪመደስ” እምነ-
ኩርናዕ ዝኾኖ ነገር ጋብላ እዩ። ሰብነቱ ክሕጸብ ጋብላ
መሊኡ ብዝኣተወ፡ እቲ ማይ ናብ መሬት ፈሰሰ’ሞ፡
ኣርኪመደስ፡ ንክልሰ-ሓሳብ “ቅጺ” ብወዝቢ ከም-
ዝረኸበ ተረዲኡ፡ ጥራይ ሰብነቱ “ኤውሬካ!” ወይ
“ረኺበያ!” እናበለ እዩ ኣብ ጎደናታት ዝሃለለ!። እታ
ብመልክዓ ክሳብ ክልተ ዓበይቲ ነጋውስ ዘጣፍአት
ንግስቲ ክልዮፓትራ ከይተረፈት፡ መዓልታዊ ብጸባ
ኣድጊ “ቀምበይ-በይ!” ኣብ ዝበለ ጋብላ ትእለኽ
ምንባራ’ውን፡ ሓደ ካብ’ቲ ህቡባት ሰባት ምስ ጋብላ
ዘለዎም ምትእስሳር የተንብሃልና።
ብዝሒ ዘለዎም ሰባት፡ ኣብ ጋብላ ብዝሕ ዝበለ
ምትእስሳር ህቡባት ሰባትን መሕጸቢ ጋብላን
ሰዓት ክገብሩ ዝመርጹሉ ምኽንያት፡ በይንኻ
ብምዃንካ ካብ ዝተላዕለ፡ ብርክት ዝበሉ ሓሳባት
ከተልዕል ዘገድድ ምዃኑ እዩ። ኣብ 1978ዓ.ም፡
“ሂቺንከር፡ መራሕ መንገዲ ናብ ልሔ” ዘርእስታ፡ ኣብ
ሓጺር እዋን ተፈታውነታ ‘ህዋ’ ዝረገጸት ናይ ረድዮ
ኮሜዲ፡ ብመንገዲ “ረድዮ ቢ.ቢ.ሲ” ተዘርግሐት። እዛ
ኮሜዲ፡ ተቐባልነታ ኣመና ስለ ዝተፈርሽሐ፡ ብመልክዕ
መጽሓፍ ተሓትመት’ሞ፡ ልዕሊ 15 ሚልዮን ቅዳሕ
ተሸጠት። ክሳብ ለይተ-ሎም ድማ፡ ከም “ዘመናዊት
ውርሻ” ናይ ኮሜዲ ኮይና እያ ትቕጽል ዘላ!። ደራሲ
ናይ’ዛ ኮሜዲ ዝኾነ ሰር ዶግላስ ኣዳምስ፡ ካብ ፍሕሶ
ናይ’ታ ዛንታ ክሳብ ኣርትዖት፡ ኣብ ጋብላ ኮይኑ እዩ
ዛዚሙዋ። ቀዳማይ ሚንስተር ዓባይ ብሪጣንያ ዝነበረ
ዊንስተን ቸርችል’ውን፡ ዳርጋ ነቲ ኩሉ ንሃገሩ ኣብ
ካልኣይ ኲናት ዓለም ዘዐወታ ስትራተጂታት፡ ኣብ
ጋብላ ብሕቱው ኢሉ’ዩ ዝሕንጽጾ ዝነበረ።