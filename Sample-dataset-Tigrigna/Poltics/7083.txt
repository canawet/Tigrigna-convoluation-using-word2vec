ኣብ ካልኣይ ኲናት ዓለም መን’ዩ
ተሳዒሩ?” ኢሉ ባባ ምስ ሓተተ ኵልና
ነንበይኑ መልሲ ሃብና። ሜሪ ጣላይን፡
ኣነ ጀርመን ክብል እንከለኹ፡ ድላይ
ከኣ ሓይሊታት ኣክሲስ በለ። እንካን
ሃባን ኣብኣ እንከሎ ድላይ ሚእቲ
ናቕፋ ተሰለመ። “ሓይሊታት ኣክሲስ’ዩ
ተሳዒሩ። ዝያዳ ሓይሊ ዝነበራ ጀርመን፡
ኢጣልያ፡ ጃፓን… ክሰዓራ እንከለዋ፡
ካብ ሓይሊታት ኪዳን’ውን ብርጣንያን
ፈረንሳን ዝዓቕመን ተዳኺመን እየን።
ኣብዚ ኲናት ደንጕያ ዝኣተወት ኣመሪካን
ንጀርመን ዘረብረበት ሕብረት-ሶቭየትን
ምስ ምሉእ ሓዪለን ወጺአን ነበራ። እዚ
ኲናት ምስ ኣዕረፈ ከኣ እግሪ እግሩ
ዝሑል ኲናት’ዩ ጀሚሩ።”
“ዝሑል ኲናት ኣብ መንጎ ኣመሪካን
ሕብረት-ሶቭየትን ካብ 1940ታት ክሳብ
1980ታት ዝተኻየደ እዩ። ዝሑል
ኲናት እተሰምየሉ እዘን ክልተ ሃገራት
ብዘይ ናይ ብረት (ተዅሲ) ውግእ
የካይዳ ብምንባረን እዩ። እዘን ክልተ
ሃገራት ብሓደ ተመሓዝየን ብምብራቕን
ምዕራብን ወገን ንጀርመን እግሪ እግራ
እናኣጥቅዓ እንከለዋ፡ ሕብረት-ሶቭየት
ናጻ ዘውጽኣተን ኣብ ምብራቕ ኤውሮጳ
ዝርከባ ሃገራት ናብ ሕብረታ ትጽንብረን
ነበረት። ቡልጋርያ፡ ቸኮዝላቫክያ፡ ሃንጋሪ፡
ፖላንድን ሩማንያን ኣብ ሕብረት-ሶቭየት
ክተርፋ እንከለዋ፡ እተን ኣብ ምዕራብ
ኤውሮጳ ዝነበራ ግን ባዕለን ክምረሓ
ዕድል ረኸባ። ምብራቕን ምዕራብን
ኤውሮጳ ኣዝየን ተፈላለያ። ጀርመን ኣብ
ክልተ ተኸፊላ፡ ካብ ምብራቕ ጀርመን
ናብ ምዕራብ ክትሰግር ዘይከኣል ድማ
ኰነ።”
“ዝሑል ኲናት ኣብ ክልተ እተፈላለየ
ፖለቲካዊን ቍጠባዊን መስመር እዘን
ክልተ ሃገራት ብዝተፈጥረ ምጽራር
ዝጀመረ እዩ። እቲ ናይቲ ሓደ ኣገባብ
ናብቲ ሓደ ከይልሕም፡ እቲ ሓደ’ውን
ብኣንጻሩ ከይሰጋገር ኣዝዩ ይፍራህ ነበረ።