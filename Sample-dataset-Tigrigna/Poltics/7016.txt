ሐቴ መደት ዎሮት እናስ ምስል ዓይለቱ ዲብ ሐቴ ቀርየት ነብር ዐለ። እሊ እናስ እሊ ሐምስ ጅነ ዐለው እግሉ። ህቱ
ማል እንዴ ቡ እብ ሰበብ አከይ አትመቃርሖት፡ ማሉ ሽዕቱርቱ ወሒለት እንዴ ቡ እብ ህኮት ዲብ ሽቅል ኢልትፈረር።
ምናተ ዲበ ቀርየት ሰኒ እሙር ወመአበይ ቱ። ሰበቡ ህዬ ረቢ ወአዳም ለለአብዩ ሽቅል ዲቡ ፍሩር ሰበትቱ።
እሊ እናስ እሊ ሰራቅ ቱ። እበ ስርቁ ለቀርየት አብደ። ምነ ኔብረት ናይለ ቀርየት እሊ እናስ ለኢለአምር ሀለ ምን
ገብእ ለእግል ኖሱ እኪት ወሰኔት ለኢፈናቴ ላጽሕ ልቡ ንኡሻይ ጥፍል ሌጣቱ። ክሉ ለአምሩ፣ ክሉ ለአብዩ ወክሉ
ልትደገግ ምኑ። ኣቤ ሒለት እንዴ ቡ እንዴ ሸቀ ሰበት ኢልትደረር። እብ ለሀበቱ በደል ሸቄ ለሀበት ጸሩ ሰበት ልንህብ
ወእበ ነብር። ህቱ ላኪን ክመ ሰኒ ዋዲ ገናድል ወበሀል ናይለ አዳም ከበሩ ኢወዴ።
ሐቴ ምዕል ርሑ ትደግልል ወሒለቱመ ትትዕብ ምን ረአየ፣ ገሌ እግል ልባስር ሰተተ። ለነአሸ ወልዱ እንዴ ነስአ
ከደን ጌሰ እቡ። ምነ ዐድ ሰኒ ክም ሬመ እቡ፣ “ስምዐኒ ወልዬ ትሩድ። አቡከ ገድም ክእኒ ክመ ትርኤኒ እት ዐቤ እገይስ
ህሌኮ። አስክ እለ አዜ ህዬ እበ እለ ባሰርኮ አነብረክም ዐልኮ። አዜ ገድም ነፍስ ትድዕፍ ህሌት፣ ወለ ዲቡ እትፈረር
ዐልኮ ሽቅል ህዬ ሽቅል ሒለት ወበሰር ለሐዜቱ። አዜ እንተ ምን ክሎም ለብዕዳም ሐውከ እብ ዐቅልከ ልግበእ ወበሰርከ
ሰበት ተሐይስ፣ ለምህነቼ ለእበ አነብረኩም ዐልኮ እከ እግል አውርሰ ሐዜኮ። ትሰምዐኒ ህሌከ ማሚ ወልዬ ዓቅል?” እት
ልብል ልቡ ካሪ እግሉ ሀለ ሚ ኢኮን እግል ለኣምር ዕንታቱ እንዴ አፋዘዘ ለአቀምቱ ዐለ። ላመ ወልዱ፣ “ኣቤ ይበ
እሰምዐከ ህሌኮ ወእንተ ለቴልከኒተ ክለ እግል እውዴቱ።” በልሰ ዲቡ። አቡሁ ህግያሁ እብ አተላላይ፣ “ለምህነት ለእበ
አነብረክም ዐልኮ ስርቅ ተ። እንዴ ሰረቅኮቱ ለእለ ስነት አብጸሐኮክም። ካልእ ሽቅል ሒለቱ የዐለት እግልዬ ወአምሩ።
አዜ እንተ እለ ምህነቼ እንዴ ወረስከ እበ እግል ተአንብረነ ሉኩይከ ህሌኮ።” ቤለዩ።
ለጅኔታይ አቡሁ ክእኒ ምህነት እግል ለአድርሱ በታተን ዲብ ፍክሩ ማጸት ሰበት የዐለት፣ እብ ህግየ አቡሁ ሰኒ
ተዐጀበ። “ይበ አነ ቀደም እለ፡ እሊ ትብሉ ለህሌከ ሽቅል እሽቁዬቱ አው ልእክዬ ዲቡ ሰበት ይእንተ ኣምሩ ይህሌኮ”
ቤለ ለጅኔታይ እብ ዕን ፈርሀት አቡሁ ዲብ ለአቀምት።
“ኣምር ህሌኮ ጣይ አቡከ፣ እሊ ሽቅል እሊ ክመ እለ እቤለከ በሰር ለሐዜ። አናመ ዎሮ እንዴ የአስእል እብ በይንዬ
ሌጠ እሸቅዩ ዐልኮ። ዎሮ እንዴ ኢልርኤኒ እንዴ ተሐበዕኮ ቱ ለእሸቅዩ ዐልኮ። እንታመ አዜ አነ ዐልመካቱ ወሐሬ
ኖስከ ትተረድ ዲቡ” ቤለዩ አቡሁ። ለንኡሽ ጅነ እሊ ሽቅል አቡሁ ቀድሩ ኢመስለ ዲቡ፣ ላኪን ሰልፍ ኖሼ እግል
አድርሰካቱ ሰበት ቤለዩ ሰልፍ ለጀርቤ አቡሁ እግል ልርኤ ሐዘ።
አቡሁ፣ ስምዐኒ ወልዬ ትሩድ። አዜ ከአፎ ክም ትወዴ እግል አድርሰካቱ። ሎሀ ገርሀት ቅብላትነ ትርእየ ህሌከ፣
አነ ዲበ እንዴ አቴኮ ምነ ፈሪክ እግል እባትክ ቱ። እንተ እትለ እንዴ ገብአከ አዳም ዕቀብ ምንዬ። እብ ድማንዬ፣ እብ
ድገለብዬ፣ እብ ግራዬ ወቀደምዬ እብ ክሉ እንክራት አዳም እግል ኢልምጸኒ ዕቀብ ምንዬ። አዳም ዶል ትርኤ ህዬ እብለ
ሰፋረት ፊጽ አብል እግልዬ” ቤለዩ ወአስከ ገርሀት ትበገሰ ምኑ። ለጅኔታይ አዜመ ሰኒ ተዐጀበ። አዳም እት እሰርቅ
እግል ኢልርኤኒ እብ አርበዕ እንክራት ዕቀብ ምንዬ ቤሌኒ አቡዬ! ሰኒ ደሐንቱ ቤለ። አቡሁ እብ ቅሩቱ እት ለአትጫፍር
ዲበ ገርሀት አተ። ሐቴ ምነ እክል እብ ስጋደ እንዴ ተሀልፈተየ እግል ልቅረጨ ዶል ቤለ ለወልዱ ፊ……….ጽ!
ሰፋረት አበለ እግሉ። ለእናስ አዳም መጼኒ በሀለትቱ ቤለ ከእብ ሰዐይ ምነ ገርሀት ፈግረ ከተሐብዐ። ሐቆ ገሌ መደት
ምን ምሕብዑ ፈግረ ከዲበ ገርሀቱ አቅበለ። ዶል ለእግል ልቅረጭ ቤለያተ ለወልዱ እበ ሰፋረቱ ፊ…………ጽ! አበለ
እግሉ። ትዘመትኮ አዜመ ዎሮ መጼኒ ቤለ ከገረድም እንዴ ገቢእ ምነ ገርሀት እንዴ ፈግረ ትሐጥጡ በጽሐ። እትለ
ምጭፋሩ ብዙሕ ትጸበረ። ለመጺእ አው ለለሐልፍ ነፈር ክም ኢረአ፣ እበየ ረአዩ እሊ ነፈር ለምኑ ፋጻ እግልዬ እሊ
ጅነ ዲብ ልብል ምነ አካኑ ፈግረ ከዲበ ገርሀቱ አቅበለ። አዜመ እት ለአትጫፍር ሐቴ ፈሪከት ጸብጠ ከእግል ልቅረጨ
ሰኪኑ ዶል ከረ ዲበ ለጅነ ምን ሐዲስ ፋጻ እቡ ምድር ነቅለ ዲቡ። እለ ዶል እለ ለእናስ ርሑ እንዴ ኢራቅብ በርደዳህ
እንዴ ልብል እት ለአራይፍ ምነ ገርሀት ወለ ሐቴ ፈሪከት እንዴ ኢቀርጭ ፈግረ ከተሐበዐ። ለጅነ ላተ ምን ቅብላት
እንዴ ገብአ መዋዲት አቡሁ ለአተቅብል ወልትዐጀብ ዐለ። ሽቅል መክሩህ! አቡዬ ምነ እለ ረክብ ምኑ ለእት ልትሐበዕ
ወእት ፈሪህ ለለሓልፉ ወቅት በዜሕ። እብ አዳም ትረአ ምን ገቢእ ህዬ ለሰበ ቀርየት ሚ ልቡሉ ገቢእ? ክእኒ እት ልስዔ
ምን ወድቅ ከአከይ ሞት ምን መይት ህዬ? ዲበ አግባብ ወለ በዓት ለዲቡ ልትሐበዕ ሀለ ህዬ ገሌ መክሩህ ሔዋን እንዴ
ጸንሐዩ ስጋዱ ምን ሰብር አው ክሉ ረአሱ ምን ሸርብ፣ ዲብ ሚ ሞተ ልትበሀል? ካልእ ለለአትዐጅብ ህዬ አቡዬ “ካልእ
ሽቅል ሒለቱ አለብዬ ወአምሩ” ቤሌኒ። እሊ ሽቅል እሊ እግልሚ ሐረዩ። ወምን አድረሰዩቱ? ምን እሊ ለቀልል ወእብ
ብሩድከ ለልትሸቄ ሽቅል ኢረክበ ከአክል እሊ በርደደህ ዐውቴ ወሰላም ለአለበ ልብል ሀለ? ወአዜ ምህነት ውጅህት
ረክበ እግልዬ ከእግል ለአውርሰኒ ወለአድርሰኒ ትላኬኒ። አዜ አነ ክመ ህቱ ወድየ ሀለ ፍንጌ ሞት ወሐዮት ዲብ እሊ
ሽቅል እሊ እግል እትፈረር! ዐጃይብ!” እሊ ሰብለ ቀርየት ህዬ ለአሙሩ ገቢእ? አው ቀደም እለ ዲብ ሰርቅ ጻብጣሙ
ገብኦ ገቢእ? ለአሙሩ ሐቆ ገብአው ሕናመ ለውላዱ ለሸዐብ ለአቤነ ገቢእ። እሎም ውላድለ እናስ ለሰራቅ ቶም እምበል
ሚኢልብለነ። አለ አከይ ጀህ ቱ እሊ! ልብል ወበኑ ልትሰአል ወበልስ ለጅኔታይ።