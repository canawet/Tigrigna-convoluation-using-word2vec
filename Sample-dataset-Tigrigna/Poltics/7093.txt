ኣብ’ቲ ዕለት፡ ተቐማጦ ከተማ
ናቕፋ ዓቢ ምስ ንእሽቶ በብምምሕዳር
ከባቢኦም ተወዲቦም፡ ብኣርባዕቲኡ
ኩርነዓት ናይታ ከተማ - ብመዛሙርን
ዕልልታን ተሰንዮም ካብ ሰዓት 2፡00
ድ.ቐ. ጀሚሮም ኣብ ስታድዩም ናቕፋ
ተኣኻኺቦም። ሰዓት 4፡30 ድ.ቐ. ከኣ፡
እቲ ወግዓዊ ጽምብል ብቀያሕቲ
ዕንባባ ከተማ ናቕፋ ዝተሰነየ ሃገራዊ
መዝሙር ተኸፊቱ።
ድሕሪ ሃገራዊ መዝሙር፡ ቶርታ
ዝኽሪ - ብሚኒስተር ዕዮን ማሕበራዊ
ድሕነትን ወይዘሮ ልኡል ገብረኣብን
ኣመሓዳሪ ንኡስ ዞባ ናቕፋ ኣቶ ያቆብ
እድሪስን ተቘርሰ’ሞ፡ እቲ መደብ ናብ
ባህላዊ ጸወታ ተሰጋገረ። እቶም ነቲ
በዓል ዝያዳ ድምቀት ዝሃቡ ቀያሕቲ
ዕንባባ ናቕፋ - ዝተፈላለየ መዛሙርን
ደርፍታትን፣ ገጠምቲ ድማ ንጽንዓትን
መኸተን ተጋዳላይን ሓፋሽ ህዝብን
ዘዘኻኽር ግጥምታት - ብትግረ፡
ትግርኛን ዓረብን ሓደ ድሕሪ ሓደ
ኣውሒዞም። እቲ በዓል ከኣ ዝያዳ
መዓርግ ለቢሱ ኣምስዩ።
ኩሉ ትሕዝቶ፡ ንድሕሪት ናብ እዋን
ብረታዊ ቃልሲ ዝመልስ እዩ ዝነበረ።
ብፍላይ፡ ነቲ ጽንኩር እዋን ሻድሻይ
ወራር እተዘካኽር “ሆባይ ሰማ”
እትብል ደርፊ ብቀያሕቲ ዕንባባ ምስ
ቀረበት፡ ብዙሓት ዓሽ ክብሉ ናብ’ቲ
ሜዳ ውሒዞም።