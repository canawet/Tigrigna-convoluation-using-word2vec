ካብ ግዙኣት ገላዩ ዝተወልዱን ብዋናኦም
ዝተወርሱን ቈልዑ ዓብዮም ብህይወት ንነዊሕ
ዓመታት ዝጸንሑ ከም ዘለዉ ዝፍለጥ እኳ
እንተዀነ፡ ኣብ ኣፍሪቃ ካብ ዝተወልዱ ዝነውሐ
ዓመታት ብህይወት ዝጸንሐት ግና ሳሊ ስሚዝ
ምዃና ተፈሊጡ ኣሎ።
ኣብ መዝገብ ዝተረኽበ ታሪኽ ህይወት ሳሊ
ስሚዝ ከም ዝሕብሮ፡ ምስ ስድራኣን ዓሌታን
ብሰላም ትነብር ከም ዝነበረትን ብደቂ ካልኦት
ቀቢላ ተጨውያ ናብ ዕዳጋ ከም ዝወረደትን
የረድእ።
ኣብ ኣመሪካ ምስ ተሸጠ፡ ባርያ ዝረኽቦ
መግረፍትን ሓሳርን ትቕበል ምንባራ ኣብ
ሰነዳት ሰፊሩ ኣሎ። ሳሊ ስሚዝ ክሳብ መወዳእታ
ኣፍሪቃዊ መንነታ ከም ዘይሓደገትን ኣብ
ኣመሪካ ንዝወለደታ ጓላ ኣፍሪቃዊ ቋንቋኣ ከም
ዘለማመደታን እቲ ጸብጻብ ይሕብር።
ዕድግን መሸጣን ኣፍሪቃውያን ገላዩ ኣብ
ከባቢ 1865 ኣብ ኣመሪካ ቅድሚ ምትራፉ፡ ነዚ
ሕሱም ስርዓት ዝጸልኡ ኣመሪካውያን ከቢድ
ተቓውሞታት ከም ዘካየዱን ድሕሪ ብዙሕ ጻዕሪ
ብኣዋጅ ከም እተሳዕረን ይፍለጥ።
እቲ ‘ሓራ’ ወጺኻ ዝተባህለ ኣፍሪቃዊ፡ ኣድራሻ
ይኹን ዓዲ ወይ መሬት ሕርሻ ስለ ዘይነበሮ ኣብ
መሮር ከም እተጓሕፈን ንተኸታታሊ ወለዶታት
ብድኽነትን መሃይምነትን የሕልፎ ከም ዘሎ
ይፍለጥ።