ኣብ ኣመሪካ ብርክት ዝበላ ንዓማዊለን ናይ ኣማኢት
ሚልዮናት ዕጫ ዝህባ፡ ናይ ሎቶሪ ትካላት ኣለዋ። እቲ
ሎቶሪ ዝበጽሖ ዕድለኛ ዘድሊ ግብሪ ምስ ተቖርጸሉ፡
ገንዘቡ ብሓንሳብ ክወስዶ እንተ ደኣ ኰይኑ፡ ፍርቂ’ቲ
ዝተዓወቶ ብዝሒ ገንዘብ ክቕበል፡ ኣብ ነዊሕ እዋን
እንተወሰዶ ከኣ ብምሉኡ ክወስዶ፡ ሕጊ’ዘን ትካላት
የነጽር። እተን ትካላት ዓማዊል ክስሕባን፡ ጽፉፍነት
ስራሐን ከረጋግጻን ኢለን፡ ዕዉታት ኣብ ዝተወሰነ
እዋን መንነቶም ከፍልጡ የገድዳ’የን።
ናይ ግዜ ገደብ ኣብ ገለ ትካላት ናይ ዓመት
ክኸውን እንከሎ፡ ኣብ ካልኦት ድማ ናይ ሽዱሽተ
ወርሒ’ዩ። ብድሕሪ’ዚ ዝመጽእ ዕዉት ሕቶኡ
ተቐባልነት ስለ ዘይህልዎ፡ እታ ኣብ ኢዱ ዘላ ናይ
ሚልዮናት ሎቶሪ ተራ ወረቐት’ያ እትቕየር።
ሊዮ ኣድናን ዝተባህለ ኣመሪካዊ፡ ኣብ ኢዱ ናይ
63 ሚልዮን ዶላር ሎቶሪ ዝሓወየቶ ወዲ 55 ዓመት
እዩ።
ንሱ፡ እታ ሎቶሪ ምስ በጽሓቶ ንኣካየድቲ ስራሕ
እቲ ትካል ሎቶሪ ክሕብር’ኳ እንተነበሮ፡ “ግዜ ገና
ኣሎ ከርክበሉ’የ” ብምባል፡ ትም ምባል’ዩ መሪጹ።
መዓልታት እናተጸንቀቑ፡ ትካል ሎቶሪ ንዕዉት
ጻወዒት እናኣቕረበን፡ ሊዮ “ከርክበሉ’የ” ክብልን ነቲ
ገደብ ግዜ ስለ ዝረስዖ፡ ግዜ ባዕሉ ኣረኻኺቡሉ። ንሱ፡
ሓንቲ መዓልቲ ብምሕላፍ’ዩ ነታ ዕዉትቲ ሎቶሪ
ሒዙ ቀሪቡ። እንተዀነ ግን ሕጊ-ሕጊ ብምዃኑ፡
ንምሕጽንታኡ ዝሰምዓ ኣእዛን ኣይረኸበን። እቲ
63 ሚልዮን ድማ፡ ብመሰረት’ቲ ሕጊ ንንጥፈታት
ትምህርትን ጥዕናን ክውዕል’ዩ በቲ ትካል ተወፍዩ።