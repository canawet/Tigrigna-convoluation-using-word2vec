መራሕቲ ናይተን ብሰንኪ መጸውዒ ስም
ሃገር፡ ሓያሎ ዓመታት ተጻሊአን ዝጸንሓ
ግሪኽን ሪፓብሊክ ሰሜን መቀዶንያን
ንፈለማ እዋን ብኣካል ከምዝተራኸቡ
ይግለጽ ኣሎ።
ቀዳማይ ሚኒስተር ግሪኽ ኣለክስ ዚፕራስ፡
ናብታ ስማ ብወግዒ ናብ ሪፓብሊክ ሰሜን
መቀዶንያ ዝቐየረት ጎረቤት ሃገሩ ብምብጻሕ፡
ምስ ቀዳማይ ሚኒስተር ናይታ ሃገር ዞራን
ዛይቭ ተራኺቡ ከምዝተዘራረበ ተፈሊጡ።
ኣቐዲማ ‘መቀዶንያ’ ተባሂላ ትጽዋዕ
ዝነበረት ሃገር፡ ዝሓለፈ ኣዋርሕ ብመንገዲ
ዘካየደቶ ረፈረንደም ስማ ናብ ሪፓብሊክ
ሰሜን መቀዶንያ ምቕያራ ንግሪኽ
ከምዘሐጐሳ’ዩ ዝግለጽ።
ግሪኽ፡ መቀዶንያ ዝተባህለ ሰፊሕ ዞባ ስለ
እትውንን ስም ናይ ጐረቤታ ሃገር ምቕያሩ
ብሓጐስ ከምዝተቐበለቶን እቲ ንሰላሳ
ዓመታት ከከራኽረን ዝጸንሐ ጉዳይ መዛዘሚ
ከምእተገብረሉን ትገልጽ። እታ ሃገር ኣባልነት
ኪዳን ስሜን ኣትላንቲክ - ኔቶን ኤውሮጳዊ
ሕብረትን ከይትረክብ ብግሪኽ ተኸልኪላ
ምጽናሓ ጸብጻባት ይሕብሩ።
ቀዳማይ ሚኒስተር ግሪኽ ብ10
ሚኒስተራቱን ኣስታት 100 ኣባላት
ማሕበረሰብ ንግዲ ሃገሩን ተሰንዩ ናብ
ሪፓብሊክ ሰሜን መቀዶንያ ኣብ ዝኣተወሉ
እዋን ብሰበ-ስልጣን’ታ ሃገር ድሙቕ
ኣቀባብላ ከምእተገብረሉ’ዩ ተገሊጹ። ኣብታ
ሃገር ዝበጽሐ ናይ ፈለማ መራሒ ግሪኽ
ክኸውን ከምዝኸኣለ ድማ ተፈሊጡ። እታ
‘መቀዶንያ’ ትበሃል ዝነበረት ባልካናዊት ሃገር
ድሕሪ ምብትታን ዩጎዝላቭያ ኣብ 1991
እያ ናጽነታ ኣዊጃ።
ቀዳማይ ሚኒስተር ዚፕራስ፡ ድሕሪ
ደጊም ሪፓብሊክ ሰሜን መቀዶንያ ናብ
ኪዳን ሰሜን ኣትላንቲክ - ኔቶን ሕብረት
ኤውሮጳን ክትጽምበር ምሉእ ደገፍ ግሪኽ
ከምእትረክብ ኣረጋጊጹ።