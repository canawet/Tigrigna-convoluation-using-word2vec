ብምትላል ዝፍጸም ዘይቅኑዕ
ውድድር
ዘይቅኑዕ ውድድር ማለት ብቐንዱ
ምስ ቢዝነስ ወይ ንግዳዊ ንጥፈታት
ብዝተኣሳሰር ዝግበር ዘይቅኑዕ ወይ
ኣታላሊ ተግባራት ወይ ምትህልላኽ
ኮይኑ፡ ንብረትካ ወይ ፍርያትካ
ንብረት ወይ ፍርያት ናይ ሓደ ካልእ
ንግዳዊ ትካል ኣምሲልካ ብምቕራብ፡
ንስም፡ ምልክት፡ ዓቐን፡ ቅርጺ ወይ
ካልእ ፍሉይ መለለዪታት ወይ
መዐሸጊ ናይቲ ንብረት ብምትምያን
ንሳልሳይ ወገናት ዝመሓላለፈሉ
ሃሳዪ ተግባር እዩ። እዚ ሃሳዪ ንግዳዊ
ተግባር ኣንጻር ካልኦት ትካላት
ንብረቶም ብምምሕልላፍ፡ ናይ
ሓሶት ምውዕዋዕ ብምክያድ፡ ንካልእ
ንግዳዊ ፍርያት ወይ ንጥፈት
ብምክሽማሽ ዝፍጸም ናይ ምጥፍፋእ
ገበን እዩ። ኩሉ እቲ ነጋዶ ዝገብሩዎ
ንጥፈት ንስም፡ ንብረት፡ ፍርያት ወይ
ዝና ናይ ካልኦት ንግዳዊ ትካላት
ብዘይትንከፍ መንገዲ ክኸውን
ይግባእ።
ነዚ ከምዚ ዓይነት ንንግዳዊ
ንጥፈታት ዝሃሲ ተግባራት
ንዝፍጽሙ ውልቀ-ሰባት፡ ብገበን
ከምዝሕተቱ ንምግባር ኣብ ገበናዊ
ሕጊ ኤርትራ ሓደ ሰብ፡ ምስ
ካልእ፣ ኮነ ኢሉ፡ ብምትላል ወይ
ምስ ናይ ቢዝነስ ቅንዕና ብዚጻረር
ካልእ መስርሕ ኣንጻር መወዳድርቱ
ረብሓ መታን ኪረክብ፣ ንኻልእ
ሰብ፣ ንኣቑሑቱ ወይ ናይ ስራሕ
ርክባቱ፡ ንጥፈታቱ ወይ ንቢዝነሱ
ምስ ዘዋርድ (ምስ ዘራኽስ)፡ ወይ
ከኣ ንናይ ባዕሉ ኣቕሑ፡ ናይ
ስራሕ ርክባቱ፡ ንጥፈታቱ ወይ
ቢዝነሱ ብዚምልከት ዘይቅኑዕን
ሓሶት ዝኾነ ቃል ብምሃብ ንዓማዊል
ምስ ዘታልል፣ ወይ ንናይ ካልእ
ሰብ ኣቕሑ፡ ናይ ስራሕ ርክባት
ወይ ፍርያት ወይ ከኣ ንጥፈታት
ወይ ቢዝነስ ብዚምልከት ምምታእ
መታን ኪፍጠር ስጕምቲ ምስ
ዝወስድ ብገበን ጕሒላዊ ዘይቅቡል
ውድድር፣ ገበነኛ ይብሃል።
ብዘይካ’ዚ፡ ሓደ ሰብ ኣብ ፍሉይ
ደረጅኡ ወይ ክእለቱ እምነት
ንምዕዛዝ፣ ዘይቅኑዕ ወይ ናይ ሓሶት
ቅድታት፡ መለለዪ ምልክታት፡
መፈለጥታታት ወይ ሞያዊ
መዓርጋት (ከም ዶክተር፡ ኢንጅነር
ወዘተ) ምስ ዘዘውትር፣ ናይ ካልእ
ሰብ ሰራሕተኛታት፡ ወኪላት ወይ
ተጸዋዕቲ ግቡኣቶም ወይ ኣብ ስራሕ
ዘሎዎም ግዴታታት ከምዘፍሽሉ
ንምግባሮም፣ ወይ ዝኾነ ናይ ሰንዓ፡
ውዳበ ወይ ምስጢር ናይ ሓደ
መስርሕ ሰንዓ ከምዚረኽቡ ወይ
ከምዚቐልዑ ንምግባሮም ዝኾነ ነገር
ብምሃብ ወይ ብምውፋይ፣ ወይ ምስ
ናይ ቢዝነስ ቅንዕና ብዚጻረር ኻልእ
ኣገባብ ንዝተረኽቡ ወይ ንዝተቐልዑ
ምስጢራት ብምቅላዕ ወይ ብእኦም
ብምብላጽ፣ ምስ ዝወዳደር፣ ብገበን
ጕሒላዊ ዘይቅቡል ውድድር፣
ገበነኛ ከምዝኸውን ገበናዊ ሕጊ
ኤርትራ ደንጊጉዎ ኣሎ።