ኣብ ትሕቲ ህንዲ ኣብ ዝመሓደር
ክፋል ካሽሚር፡ ዕጡቓት ቀጻሊ መጥቃዕቲ
ከምዝፍጽሙ ይንገር። ህንዲ መበገሲ
ናይቶም ዕጡቓት ካብ ፓኪስታን ምዃኑ
ብምኽሳስ፡ ኣብቲ ኣብ ውሽጢ ፓኪስታን
ዘካየደቶ ደብዳብ ሓያሎ ዕጡቓት ካሽሚር
ከም ዝቐተለት ንዝሃበቶ መግለጺ፡ ፓኪስታን
“ዝሞተ የለን” ብምባል ምላሽ ምሃባ
ምንጭታት ይሕብሩ። ካብ ክልቲአን ወገን
ወተሃደራዊ ወጥሪ ከይዓርግ ጥንቃቐ ይገብራ
ከምዘለዋ እኳ እንተተገልጸ፡ ናይ ምትህልላኽ
ቃላት እውን ይስማዕ ከም ዘሎ ይፍለጥ።
ኮይኑ ድማ ኣብ ግዝኣት ካሽሚር ደብዳብ
ካብ ዘካይዳ ዝነበራ ናይ ህንዲ ነፈርቲ
ውግእ፡ ክልተ ሃሪማ ከም ዘቃጸለት ዝገለጸት
ፓኪስታን፡ ሓንቲ ካብተን ነፈርቲ ኣብ
ውሽጢ ካሽሚር ከም ዝወደቐት ኣፍሊጣ።
ፓኪስታን ክልተ ኣብረርቲ ማሪኻ ከም ዘላ
እውን ምሕባራ ተፈሊጡ ኣሎ። ህንዲ
እውን ናይ ፓኪስታን ነፋሪት ውግእ ከም
ዘውደቐት ይግለጽ። ፓኪስታን ካብቶም
ኣብረርቲ ናይተን ዝተሓምሸሻ ነፈርቲ
ሓደ ማሪኻ ምህላዋ ጸብጻባት የረድኡ።
እዘን ክልተ ተቐናቐንቲ ሃገራት ብሰንኪ
ኣብ መንጎአን ብዝፍጠር ረጽሚ ሓያል
ቁጠባዊ ክሳራታት ከስዕበለን ጀሚሩ ኣሎ።
እዘን ክልተ ሃገራት ዝኾነ ዘካይድኦ ጎነጽ
ብዘየወላውል መንገዲ ኣብ ቍጠባአን
ጽልዋ ክፈጥር እዩ። ድሮ’ውን ኣብ ውሽጢ
ውሑዳት መዓልታት ዕዳጋታት ናይቲ ዞባ
ተኣፋፊ ኮይኑ ከምዘሎ ምንጭታት ናይቲ
ከባቢ ኣረዲኦም። ፓኪስታን ምሉእ ብምሉእ
ናብ ውግእ ምስ እትጥሕል ነቲ ወጻኢታት
ክትሽፍኖ ከምዘይትኽእል ይግለጽ። ኣብቲ
ኣቐዲመን ዘካየደኦ ዓበይቲ ውግኣት፡ ህንዲ
ክሳብ 7 ቢልዮን ዶላር ወጻኢታት ገይራ።
ፓኪስታን እውን ክሳብ 6 ቢልዮን ዶላር
ዝገማገም ባጀት ንኲናት ኣባኺና። ስለዚ
ኣብ ዘቤታዊ ቁጠበአን ክወርድ ዝኽእል
ዕንወት ብቐሊሉ ዝግመት ኣይኮነን።