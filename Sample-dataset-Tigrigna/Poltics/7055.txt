ንፋስ-ማውጫን ክምር-ድንጋይን ዝተባህላ
ንኣሽቱ ከተማታት ሓሊፍና፡ ንኽልተኡ
ኣንፈት መጥቃዕትና (የማናይን ጸጋማይን)
እትፈሊ ጋሳይ ኣብ ዝተባህለት ንእሽቶ
ዓዲ ወዓልና። ኣማስያኡ፡ ብጸጋማይ
ኣንፈት መጥቃዕቲ ዝተመደበ ኣሃዱታትና፡
ናይ መወዳእታ መበገሲ ክትከውን
ኣብ ዝተመርጸት ከተማ እስቴ ክበጽሕ
ከሎ፣ ናብ የማናይ ኣንፈት መጥቃዕቲ
ዝተመደቡ ኣሃዱታት ድማ፡ ናብ
ደብረታቦር ገጹ ተንቀሳቐሰ። እዚ ብወፍሪ
ቴድሮስ ዝተሰምየ ንክፍላተ-ሃገር ጎጃምን
ጎንደርን ንምቁጽጻር ዝተወጠነ መጥቃዕቲ፡
ነቲ ድሓር ወፍሪ ቢሊስማ ውልቂጠማ
(ወፍሪ ማዕረነትን ናጽነትን) ከምኡ’ውን
ወፍሪ ዋልልኝ ዝተሰምየ ንክፍላተ-ሃገር
ወለጋ፡ ሰሜንን ምዕራብን ሽዋ፡ ከምኡ’ውን
ወሎ ንምቁጽጻር ዝተኻየደ ስርሒታት
መበገሲ’ዩ ዝነበረ።
ብ23 ለካቲት 1991ዓ.ም ወጋሕታ
ሰዓት 5፡00፡ እቶም ነጋውስ ዓውደ ውግእ
ከበድቲ መዳፍዓትና ተዅሲ ጀመሩ።
እቲ ውግእ፡ ንስርዓት ደርግ ናይ ህላወኡ
ምትሕንናቕ ብምንባሩ፡ ከቢድ ከም
ዝኸውን ተገሚቱ ነበረ። ንዕርድታት
ሃሙሲትን ከባቢኡን ንምፍራስን ቀንዲ
መናሃርያ ጸላኢ ዝዀነት ሃሙሲት
ንምቍጽጻር፡ 12 ሰዓታት ዝወሰደ ደማዊ
ውግእ ተኻየደ። ድሕሪ’ዚ ከቢድ ውግእ፡
ዕርድታት ሃሙሲት ተሰይሩ፡ ጸላኢ
ተበታተነ። ብ24 ለካቲት ከኣ፡ እታ
ስትራተጂያዊትን ምጭውቲን ባህርዳር፡
ኣብ ትሕቲ ቍጽጽር ሓይልታት ወያነን
መካናይዝድ ሰራዊት ህ.ግ.ን ኣተወት።
ድሕሪ ምትሓዝ ባህርዳር፡ መካናይዝድ
ኣሃዱታት ህዝባዊ ግንባርን ሓይልታት
ወያነን፡ ንሰራዊት ደርግ ካብ ብምሉአን
ከተማታት ክፍለ ሃገር ጃምን ጎንደርን
ጸሪጉ ቀዳማይ ወፍሩ ዛዘመ። በዚ ወፍሪ’ዚ
ካብ ጎንደር ጀሚርካ ክሳብ ደብረማርቆስ
ዝርከባ ብዙሓት ሓውሲ-ከተማታት ሓራ
ወጻ።
ስዒቡ ዝመጸ ካልእ ዓቢ ወፍሪ፡ ብቋንቋ
ኦሮምኛ “ወፍሪ ቤሉሱማ ወልቄጡማ”
ዝተሰምየ ንብምሉኡ ክፍለሃገር ወለጋ
ሓራ ንምውጻእ ዝዓለመ መጠነ ሰፊሕ
መጥቃዕቲ እዩ ነይሩ። ናብዚ ወፍሪ’ዚ
ኣሃዱታትና ካብ ቡሬ - ጎጃም እየን
ተበጊሰን። ፈለማ ኣብ ከባቢ’ቲ ንክፍላተ
ሃገር ጎጃምን ወለጋን ዝፈሊ ፈለግ
ኣባይ ሓያል ውግእ ተኻየደ። ነቲ ፈለግ
ድሕሪ ምስጋር ድማ፡ ኣብ ከባቢ ጉተንን
ጽገማርያምን ንሰራዊት ጸላኢ ድሕሪ
ምብትታን፡ ናብ ርእሰ ከተማ ክፍለ ሃገር
ወለጋ ነቀምት ብዓወት ኣተና።