ኣብ መንጎ እዘን ሃገራት ካብ ዝተወልዑ
ዓበይቲ ውግእ፡ ቀዳማይ ኮይኑ ዝጥቀስ ንዞባ
ካሽሚር ንምምቓል ዝተኻየደ እዩ። ገለ
ካብ ቀቢላ ፓኪስታን ዝኾኑ ንኣመሓዳሪ
ናይቲ ዞባ ብምውቃዖም እቲ ኲናት
ክውላዕ ከምዝኸኣለ መዛግብቲ ታሪኽ
ይጠቕሱ። ብድሕሪኡ’ውን ብሰንኪ ህንዲ
እትሕብሕቦም ዝነበረት ኣብ ምብራቕ
ፓኪስታን ዝነበሩ ዕጡቓት ባንግላደሽ ናብ
ኲናት ኣምሪሐን። ሓይሊ ኣየር ህንዲ ሽዑ
እዋን ኣንጻር እታ ሃገር ብዘካየዶ መጥቃዕቲ
ህይወት ሓያሎ ለኪሙ። ክሳብ 2003
ኣብ መንጎ ክልቲኦም መንግስታት ናይ
ተዅሲ ምቁራጽ ውዕል ክሳብ ዝኽተም
ድማ ኣብ መንጎ ክልቲአን ሃገራት
ሽዱሽተ ኲናት ተኻዪዱ። ፓኪስታን
እትድግፎም ምልሻ ነቲ ኣከራኻሪ ዝኾነ
ዶባት ሰጊሮም፡ ኣብ ልዕሊ መዓስከራት
ሰራዊት ህንዲ ኣጥቂዖም። ሰራዊት ህንዲ
ነቲ መጥቃዕቲ ቅልጡፍ ግብረ-መልሲ
ብምውሳድ ኣባሪሮሞም። በቲ ዝተወለዐ
ኲናት ብኽልቲኡ ወገን ሂወት ኣማኢት
ኣሽሓት ወተሃደራትን በርጌስን ለኪሙ።
እዘን ሃገራት ኣብቲ ዘካየደኦ ክልተ ዓበይቲ
ኲናት ሰፍ ዘይብል ሰብኣውን ንዋታውን
ክሳራታት ኣስዒቡለን።
ህንዲ ዝሓለፈ ግዜ ኣብቲ ንሳ
ተመሓድሮ ክፋል ዞባ ካሽሚር ልዕሊ
40 ወተሃደራት ዝቐተለ ርእስ-ቕትለታዊ
መጥቃዕቲ ተፈጺሙ ምንባሩ ማዕከናት
ዜና ኣቃሊሐን። ነቲ መጥቃዕቲ ሓላፍነት
ዝወሰደ ኣብ ፓኪስታን ዝመደበሩ ዕጡቕ
ጉጅለ ከምዝኾነ ብምግላጽ ሕነኣ ክትፈዲ
ምዃና ብተደጋጋሚ ክተጠንቅቕ ጸኒሓ።
ዕጡቕ ጉጅለ ‘ጃይስ ኢ-መሓመድ’ ነቲ
መጥቃዕቲ ከምዝፈጸሞ ክትከስስ ጸኒሓ።
ዝሓለፈ ቅንያት ድማ ግብረ-መልሲ ናይቲ
ዝተወስደ መጥቃዕቲ፡ ህንዲ ኣብ ዝዓበየ
መሰልጠኒ መዓስከር ናይቲ ዕጡቕ ጉጅለ
ምዃኑ እትገልጾ ደብዳብ ነፈርቲ ኣካዪዳ።
በዚ ድማ ኣብ መንጎ እዘን ሃገራት ዝጸንሐ
ምትፍናን ናብ ግጭት ኣምሪሑ።