“ኣታ እዘን ደርጋፋት
ሎሚኸ በየናይ ቦታ ኰን’የን ወፊረን”
በሪሁ ገብርሄት ኣብ’ቲ ቅልጣፈን
ታህዋኽን ደማሚሮም ናብ’ቲ
ኣዛዚ ቦጦሎኒ ሃንስ ተስፋይ ዝነበሮ
ቦታ ንምብጻሕ ኣብ ጕዕዞ ዝነበሩሉ
ደቓይቕ ንመሳርሕቱ ሰው ዘበለሎም
ዘረባ እዩ ነይሩ።
ኣብ ደቡብ ሓንቲ ቦጦሎኒ ጥራይ
ተሪፋ ምንባራ ኣዳዕዲዑ ዝፈለጠ
ሰራዊት ደርግ፡ ነታ ብኹሉ ኣንፈት
ኣብ ባሕሪ ከም ዘላ ደሴት ኣኽቢቡ
ፍጹም ክድምስሳ ዝህንጠየላ ዝነበረ
ቦጦሎኒ ክልተ፡ ክከታተላን መጥቃዕቲ
ክፍንወላን ኣየዕረፈን። ኣብ’ተን
ዝሓለፋ ልዕሊ ክልተ ኣዋርሕ ኣብ
ዝተፈላለየ ኣከባቢን ኣብ ዝተፈላለየ
መዓልታትን ናብ’ቲ ትንቀሳቐሰሉ
ዝነበረት ቆላታት እገላሓመስን ጎላጉል
ሃዘሞን ብትምክሕቲ እናወፈረ ውግእ
ካብ ምክያድ ተቖጢቡ ኣይፈልጥን።
ፈተነታት ሰራዊት ደርግ ግና፡ ነታ ኣብ
ውሽጢ መስመራቱ ከይተረፈ ኣብ
ዘድልያ ከባቢታት ሰሊዃ እናኣተወት
ኣብ ከም ብዓል ዓደንገፎም፡ ሰገነይቲ፡
ደግራ፡ ድግሳ፡ ማዕረባን ካልኦት
ዓድታትን ከባቢታትን ሃገራዊ ጻውዒት
ይኹን ካልኦት ኣገደስቲ ስራሓት
እተካይድ ዝነበረት ኣሃዱ ዝብድህ
ውግእ ኣይነበረን። እኳ ደኣ በብዕለቱ
ዝወፍር ዝነበረ ሰራዊት ደርግ፡ ዘይከም
ኣወፋፍራኡ ካብ’ቲ ባዕሉ ዝጅምሮ
ዝነበረ ውግእ ተተሰሊዑ እናተበታተነ
ብዝመጽኣሉ ኣንፈት ናብ መበገሲ
ቦታኡ ንኽምለስ ይቕሰብ ነበረ።
“እንታይ ክደግማ ኣንታ ሎሚኸ -
እዚ ኩሉ ኣውያትን ህድማን’ሲ ድሮ
ከም ሕማም ሕርሲ ክርስዓኦ - ብኻልእ
ስራሕ ደኣ እንተ ዀይኑ ጸዊዑና
እምበር ብኸም’ዚስ ኣይመስለንን. . .”
እዚ እውን ወዲ ስንብር ንበሪሁ ዝሃቦ
መልሲ-ግብሪ ነበረ።
ወዲ ተስፋይ ምምጻእ ናይ’ቶም
መራሕቲ ሓይልታት ብምስትብሃል፡
ንእሽቶይ ኖት ቡክን ብርዕን
ሒዙ፡ ከመይ ሓዲርኩም ብጾት
- መጺእኩምዶ?” ድሕሪ ምባሉ፡
ንመእተዊ ዘረባ “ቍሩብ ህውኽ
ኣቢልናኩም ብጾት. . .” ኢሉ ናብ
ቀንዲ መጸውዒኡ ኣተወ።
“ናይ ሕጂ ርክብና ብዛዕባ’ዚ
ብረድዮ ሕጂ ዝመጽኣና መልእኽቲ
ንምሕባርን ንምርድዳእን ዝዓለመ
ሓጺር ርክብ እዩ” ክብል ከኣ ናብ
ቀንዲ ቍም ነገሩ ኣተወ።