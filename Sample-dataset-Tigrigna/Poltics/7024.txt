መካነ-መቓብር ኪርኪላንድ፡ ካብ
ዝገደሙ መካነ-መቓብር ከተማ
ኣደንበራ እያ። ኣብ ውሽጢ ኣማኢት
ዓመታት፡ ብኣሽሓት ዝቝጸሩ ሰባት
ኣብኣ ተደብዮም’ዮም። እቲ ዝኸፍአ
ግን ኣብ መበል 17 ክ.ዘ፡ እቲ መካነ-
መቓብር መዳጎኒ እቶም ኣንጻር
ንጉስ ዓባይ ብሪጣንያ ቻርለስ ካልኣይ
ዝተላዕሉ ስኮትላንዳውያን ብምዃኑ፡
ኣብኡ ብዙሓት ሃሊቖም’ዮም።
ጆርጅ መካንዚ እቲ “ደማዊ
ጆርጅ”፡ ኣብ 1679 ኣመሓዳሪ’ታ
ከተማ ዝነበረን ነቲ ኵሉ ግፍዕታት
ዝፈጸመን ሰብ’ዩ ነይሩ። ንሱ ን257
ስኮትላንዳውያን ብኣስገዳድ መርከብ
ጽዒኑ ናብ ኣመሪካ ምስ ሰደዶም፡
ኣብ ደሴታት ኦርክኒ ምስ በጽሑ፡
እታ መርከብ ብምግምጣላ 48 ሰባት
ጥራይ ድሒኖም።
ጆርጅ ብሕማም ማሲኑ ኣብ መበል
50 ዓመቱ ምስ ሞተ፡ ኣብ’ቲ ከቢብ
ጋህሲ እዩ ተቐቢሩ።
ኮሊን ግራንት ዝተባህለ ፍሉጥ
ናይ ፓራሳይኮሎጂ ክኢላ፡ ነቲ
ቦታ ከንጽሆ’የ ብምባል ለይቲ ናብ
ውሽጢ’ቲ ጋህሲ ኣትዩ ነይሩ።
እንተኾነ ግን፡ ድሕሪ ሰለስተ ሰዓታት
ካብ’ቲ ቦታ ብምውጻእ፡ ፈጥፈጥ
እናበለ “ጽባሕ ክቐትለካ እየ ኢሉኒ”
በሎም። ካብ’ቲ ዝበሎ ከይወጸ ድማ፡
ንጽባሒቱ ኣብ ዓራቱ እንከሎ ሞይቱ
ጸንሖም።