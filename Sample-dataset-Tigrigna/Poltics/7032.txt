ወተሃደራት ቤላሩስ፡ ኣብዚ ቅንያት
እዚ፡ ኣብ ካልኣይ ውግእ ዓለም ናይ
ዝተረሸኑ ብዙሓት ኣይሁዳውያን
ኣስከሬናት ኵዒቶም ከም ዘውጽኡ
ተሓቢሩ።
ስርዓት ናዚ ነታ ሃገር ተቘጻጺሩዋ
እንከሎ፡ ካብ ገዝኦም ገፊፉ ዝኣከቦም
ኣይሁዳውያን ኣብ ሓንቲ ቦታ ረሺኑ
ከም ዝቐበሮም ጸብጻባት የረድኡ።
ሚኒስትሪ ምክልኻል ቤላሩስ፡ ፍልይቲ
ናይ ዳህሳስ በጦሎኒ ብምድላው፡ ኣብ
ሓንቲ ነቝጣ ብዝገበሮ ኩዕታ - 730
ኣመንቲ ይሁዲ ዝተቐትሉሉ ጋህሲ
ከም ዝረኸበ ተፈሊጡ።
ብረስት ኣብ ዝተባህለት ከተማ፡
ህንጻ ክስራሕ ኩዕታ ኣብ ዝካየደሉ
ዝነበረ መስርሕ፡ ኣዕጽምቲ ብምውጽኡ
እቲ ጋህሲ ከም እተረኽበ ጸብጻባት
ሓቢሮም።
እቲ ኩዕታ ጌና ከም ዘይተወደአ
ዝሕብሩ ሰብ-መዚ፡ ብቕጥራን ዝተለበጠ
ጽርግያ ኣፍሪሶም ንሓያለ ዝርጋሐ ከም
ዝፍሕሩ ገሊጾም። ኣብ ሽክና ርእሲ ገለ
ካብቶም ኣስከሬን ናይ ጥይት ነዃል
ከም ዝረአን፡ ብድሕሪት ተሃሪሞም
ዝተቐትሉ ምንባሮም ከምዘረድእን እቲ
ጸብጻብ ይገልጽ።