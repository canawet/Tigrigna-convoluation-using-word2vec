ኣብ ወርሒ ሓምለ 1974ዓ.ም፡
ኦምሓጀርን ህዝባን ብገዛእቲ ኢትዮጵያ
ንህልቂት ምስ ተፈርዱ፡ ብሓደ ሻምበል
በለዉ ዝበሃል ኣዛዚ ዝምርሑ ወተሃደራት
ኢትዮጵያ ንሰላማዊ ህዝቢ ናይታ ዓዲ
ብኣድራጋን ተመልከተለይን ተዅሲ
ተሳሃሉዎ። ሬሳ ኣብ ርእሲ-ርእሲ
ተጸፍጸፈ። ኣባይቲ ነዲዱ፡ ንብረት በሪሱ፡
ጥሪት ሃለቓ። ካብዚ ዘሰቅቕ ፍጻመ’ዚ
ብህይወት ክወጽእ ዝኸኣለ ሰብ ድማ
እግሩ ናብ ዝመርሖ ነፈጸ።
ብርሃነ ገብረኣብ (ኣለይ-መለይ)፡ ምስ
ሓዉ ካብቶም ውጻእ መዓት ኰይኖም፡
ሃዲሞም ሓመዳይት ሱዳን ዝኣተዉ
እዮም። በዚ ግፍዒ’ዚ፡ ሃገሩ ገዲፉ ናብ
ስደት ዘምርሐ ብርሃነ ገብርኣብ (ኣለይ-
መለይ)፡ ኣብ ሱዳን ኣብ ወደልሒለውን
ከባቢኡን፡ ከምኡ’ውን ኣብ ፖርትሱዳን
ዝረኸቦ ስራሕ እናሰርሐ ከርተት ክብል
ድሕሪ ምጽናሕ፡ ብጸላኢ ዝፍጸም ዝነበረ
ኣረሜናዊ ተግባር ደሪኹዎን ናብራ ስደት
ኣጽሊኡዎን፡ ብ9 ጥሪ 1975ዓ.ም ናብ
ሰውራ ብምጽንባር፡ ኣብ ህዝባዊ ግንባር
ተሰሊፉ። ኣብ ብሌቓት ወተሃደራዊ
ታዕሊም ድሕሪ ምውሳድ ከኣ፡ ኣብታ
መሰረት ናይ ከቢድ ብረት ዝዀነት
በጦሎኒ 500 ተመደበ። ኣለይ-መለይ፡
ካብታ በጦሎኒ ጀሚሩ ኣብ ዝተፈላለየ
ኣሃዱታት ከቢድ ብረት ተመዲቡ
ኣብ ዝሰርሓሉ ግዜ፡ ልዑል ምልከት
ኣጠቓቕማ ኣጽዋር ብምጥራይ፡ ሓደ
ካብ ፍሉጣት መድፍዓጂታት ጸረ-ነፈርቲ
ረሻሻት ክኸውን በቕዐ። ናብ ሜዳ፡ ሓድሽ
ጸረ-ነፈርቲ 20 ሚ.ሜ ወይ ኔብቶም
(ብልሙድ ኣጸዋውዓ ተጋደልቲ ማሕታ
ሰለስተ ኣፉ) ኣብ ዝኣተወሉ፡ ፈለማ
ዝዓጠቖ እቲ ምኩር ተኳሳይ ኣለይ-መለይ
እዩ ነይሩ።