ኣብ ዞባ ደቡብ ትግራይ ወረዳ ራያ ኣላማጣ ኣፈፃፅማ ከይዲ ምምሃር ምስትምሃር ሕሉፍ ዓመትን ትልሚ መደባት ትምህርቲ 2003 ዓ.ም ዝዝትይ ኮንፈረንስ ትምህርቲ ተኻይዱ፡፡ ኣብቲ ወረዳ ሞደለ ኣብያተ ትምህርቲ፣ መምህራንን ርእሳነ መምህራን ፅሬት ትምህርቲ ኣብ ምርግጋፅ ብዝነበሮም ተሳትፎ ተሸለምቲ ምኳኖም ቤ/ፅሕፈት ትምህርቲ ወረዳ ራያ ኣላማጣ ገሊፁ፡፡ ምክትል ዋና ኣማሓዳርን ሓላፊ ቤት ፅሕፈት ትምህርቲ ወረዳ ራያ ኣላማጣ ኣይተ ሃፍቱ ኪሮስ ከምዝገለፅዎ ኣብቲ ወረዳ ንክልተ ማዓልቲ ኣብዝተኻየደ ኮንፈረንስ ትምህርቲ ተሳተፍቲ ኣብ ኣፈፃፅማ ከይዲ ምምሃር ምስትምሃር ሕሉፍ ዓመት ዝነበሩ ኣሉታን ኣወንታን ብምግምጋም ትልሚ መደባት ትምህርቲ 2003 ዓ.ም ብዕምቆት ከምዝዘተይሉ ኣፍሊጦም፡፡ ኣብቲ ኮንፈንስ ከምዝተገለፀ ዝሓለፈ ዓመት ፅሬት ትምህርቲ ንምርግጋፅን ብመንግስቲ ዝተሓንፀፁ 6 ፓኬጃት ልምዓት ትምህርቲ ብዝግባእ ንምትግባር ግደ ወለዲ፣ተምሃሮን መምህራን ትሑት ከምዝነበረ ዝተሓበረ እንትኸውን ካብዙይ ብምብጋስ ዝተራኣዩ ጉድለታት ተኣሪሞም መጠን ምቁራፅ ተምሃሮ ናብ ትሕቲ 1ሚኢታዊ ብምውራድ ኩለን ኣብያተ ትምህርቲ ናብ ሙሉኡ ሞዴልነት ንምስግጋር ትልሚ ከምዝተዳለወ እቶም ሓላፊ ገሊፆም፡፡ፅሬት ትምህርቲ ንምርግጋፅ ዘጋጠሙ ፀገማት ንምቅራፍ ብኣተሓሳስባን ፍልጠት ዝተሃነፀ ፀጋ ብምፍራይ ኣብ ህንፀት ልምዓታዊ ሰራዊት ትኹረት ተጌሩ ህዝቢ ብጉልበትን ብገንዘብን ምስ መንግስትን ማህበር ልምዓት ትግራይ ብምትሕብባር ፀገማት መምሃሪ ክፍሊ ኣብ ምቅላል ዝነበሮ ተሳትፎ ተጠናኺሩ ክቅፅል ኣብ ምርድዳእ ከምዝተበፅሐ ኣይተ ሃፍቱ ኪሮስ ሓቢሮም፡፡ኣብ መዛዘሚ ኮንፈረንስ ትምህርቲ ተረኪቦም ንምርግጋፅ ፅሬት ትምህርቲ ልዑል እጃም ንዝነበሮም 10 ኣብያተ ትምህርቲ፣ 10 ሞዴል መምህራን፣10 ርእሳነ መምህራንን 10 ተምሃሮ ዝተዳለወሎም ሽልማት ፅዋዕ፣ቆፎ ተንቀሳቃሲ ስልኪ፣መፅሓፍን ወረቐት ምስክር ዝሃቡ ኣተሓባባሪ ምምሕዳር ወረዳ ራያ ኣላማጣ ኣይተ ኣዋሽ ገሰሰ እዮም፡፡ንሶም ኣብዘስምዕዎ መጠቓለሊ መደረ ኣብቲ ወረዳ ዘሎ ፀገም ኣብያተ ትምህርቲ ንምቕራፍን ዝፅንሐ ርክብ ህዝቢ ራያን ሓየሎምን ብዝበለፀ ንምጥንኻር ዓሊሙ ብሽም ስውእ ሜጀር ጄኔራል ሓየሎም ኣርኣያ ዝስየም ብክፍለ ሰራዊት ፈንቅል ኣብ ጣብያ ታኦ ሓደ 1ይ ብርኪ ቤት ትምህርቲ ክህነፅ ቃል ከምዝተኣተወ ገሊፆም፡፡ኣብዚ ቅነ ንኽልተ ማዓልቲ ኣብ ዝተሳለጠ ኮንፈረንስ ትምህርቲ ልዕሊ 300 ካብ ወከልቲ ተምሃሮ፣መምህራን፣ሕብረት ወለድን መምህራንን ቦርድ ኣመራርሓ ትምህርቲ ከምዝተሳተፈን ባዓል 19 ነጥብታት መግለፂ ቅዋም ብምውፃእ ብዕውት ኣገባብ ከምዝተጠቓለለ ኣይተ ሃፍቱ ኪሮስ ኣመልኪቶም፡፡
