ኣብ ወረዳ ወርዒ ለኸ ኣብ 2004 ዘበነ ትምህርቲ ዓቕሚ መምህራን ብምዕባይ ውፅኢት ተማሃሮ ንምምሕያሽን ፅሬት ትምህርቲ ንምርግጋፅን ምስ ዩኒቨርስቲታት ኮሌጃትን ተዋዲዱ ከምዝሰርሑ  ቤት ፅሕፈት ትምህርቲ እታ ወረዳ ኣፍሊጡ፡፡ ኣብታ ወረዳ ኣብዚ ሕዚ እዋን ልዕሊ 37 ሽሕ ተማሃሮ ኣብ መኣዲ ትምህርቲ ከምዝርከብ'ውን ተገሊፁ፡፡ሓላፊ ቤት ፅሕፈት ትምህርቲ ወረዳ ወርዒ ለኸ ኣይተ ስምኦን ከምዝገለፅዎ እቲ ቤት ፅሕፈት ኣብ 2004 ዘበነ ትምህርቲ ዓቕሚ መምሃራን ብምዕባይ ኣቢልኻ ውፅኢት ተማሃሮ ንምምኸያሽ ፍሉይ ጠመተ ሂቡ ይሰርሕ ኣሎ፡፡ኣብታ ወረዳ ኣብዝሓለፈ ዓመት ዝነበራ 41 ሞዴል ኣብያተ ትምህርቲ ናብ 63 ከዕብያ ንምግባር ብትልሚ ይስራሕ ከምዘሎ ዝሓበሩ ኣይተ ስምኦን ንተማሃሮ ምችው ኩነታት ብምፍጣርን ምስ ወለዲ ስጡም ረኽቢ ብምግባርን ኣብ ዝሓለፈ ዓመት 2 ነጥቢ 3 ሚኢታዊ ዝነበረ መጠን ምቁራፅ ተማሃሮ ሎሚ ዘበን ናብ ትሕቲ 1 ሚኢታዊ ንምውራድ ምስ መምህራን ምርድዳእ ከምዝተገበረውን ኣረዲኦም፡፡ኣብታ ወረዳ ነፍሲወከፍ ዕድሚኡ ንትምህርቲ ዝበፅሓ ህፃን ናብ ቤት ትምህርቲ ንምእታው ብዝተገበረ ፃዕሪ ዛጊድ ልዕሊ 4,600 ህፃናት 1ይ ክፍሊ ተመዝጊቦም ኣብ ማኣዲ ትምህርቲ ከምዝርከቡውን እቶም ሓላፊ ወሲኾም ገሊፆም፡፡ኣብ 67 ኣብያተ ትምህርቲ ዝርከቡ ልዕሊ 1700 መምህራን ዓቕሞም ንምዕባይ ምስ ዩኒቨርስቲ ኣክሱም፣ኮሌጅ መምህራን መሰልጠኒ ዓድዋን ካልኦትን ብምትሕብባር ዓቕሞም ንምዕባይ ምንቅስቃስ ከምዝተጀመረውን ኣይተ ስምኦን ኣረዲኦም፡፡
