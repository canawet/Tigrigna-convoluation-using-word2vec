ኣብ መንጎ ኣብያተ ትምህርቲ ዘለው ብሉፃት ተመክሮታት ብቀፃልነት ክወራረሱ ብምግባር ፅሬት ትምህርቲ ንምርግጋፅ ሰፋሕቲ ስርሓቲ የሳልጥ ከምዘሎ ቤት ፅሕፈት ትምህርቲ ወረዳ ጋንታ ኣፈሹም ኣፍሊጡ፡፡ሰራዊት ልምዓት ኣብያተ ትምህርቲ በቢብርኩ ብምፍጣር ኣቢልካ ፅሬት ትምህርቲ ብቐፃልነት ንክረጋገፅ ይግበር ኣብ ዘሎ ሰፊሕ ፃዕሪ ዛጊድ ዕውት ውፅኢት ከምዝተረከበ ሓላፊ ቤት ፅሕፈት ትምህርቲ ወረዳ ጋንታ ኣፈሹም ኣይተ ገ/መድህን ስዩም ኣፍሊጦም፡፡ንምርግጋፅ ፅሬት ትምህርቲ ኣገደስቲ እታወታት ተባሂሎም ዝተነፀሩ ፓኬጃት ትምህርቲ ብመስርሕ ኔት ወርክ ክቃነዩ ብምግባር ኣብያተ ትምህርቲ ማእከላት ብሉፅ ተመክሮን ፅንዓትን ይኾና ከምዘለዋ ዝገለፁ ኣይተ ገ/መድህን ኣብ ከይዲ ትግበራ ንዘጋጥሙ ማሕንቆታት ነፂርካ ንምፍታሕ ዝሕግዝ ስልጠና መዕበይ ግንዛበ ንልዕሊ 35 ሽሕ ማሕበረ ሰብ ኣብያተ ትምህርቲ ከምዝተወሃበ ኣብሪሆም፡፡ብፍላይ ድማ ዝተፈላለዩ መድረካት ተመክሮ ብምድላው ብሉፃት ስራሕቲ ኣብያተ ትምህርቲ ክውራረሱ እናተገበረ ከምዝኾነን ነዚ ስዒቡ ዝርከብ ዘሎ ውፅኢት ንምርግጋፅ ፅሬት ትምህርቲ ዝግበር ንዘሎ ዝተዋደደ ምንቅስቃስ ዝያዳ የጎልብቶ ከምዘሎን እቶም ሓላፊ ወሲኮም ገሊፆም፡፡ኣብዚ ከይዲ ብመስርሕ ኔት ወርክ ዝተሃነፁ ሰራዊት ልምዓት ቤት ትምህርቲ ብምፍጣርን 6 መርሃ ግብሪታት ትምህርቲ ብምትእትታውን ብልፅቲ ዝኮነት 1ይ ብርኪ ቤት ትምህርቲ ለቓይ ማእከል ብሉፅ ተመክሮ ኮይና ሓጋዚ ግደ ተበርክት ከምዘላ'ውን ኣይተ ገ/መድህን ሓቢሮም፡፡ርእሰ መምህር 1ይ ብርኪ ቤት ትምህርቲ ለቓይ መምህር ተወልደ ማሕራይ ብወገኖም ንምርግጋፅ ፅሬት ትምህርቲ ኣገዳሲ ብፅሒት ዘለዎም ማሕበረሰብ ኣብያተ ትምህርቲ ብልዑል ርእሰ ምትእምማን ቆሪፆም ናብ ተግባራዊ ስራሕ ብምእታዎም ብሉፅነት ቤት ትምህርቲ ክረጋገፅ ከምዝከኣለ ኣብሪሆም፡፡
