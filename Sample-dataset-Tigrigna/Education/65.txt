ኣብ ወረዳ ሓውዜን ፅሬት ትምህርቲ ንምርግጋፅ ዝዓለመ ሰላማዊ ሰልፊ ተኻይዱ፡፡እዚ 3 ታሕሳስ 2003 ዓ.ም ዝተኻየደ ሰላማዊ ሰልፊ መቐለፀልታ ናይቲ ኣብ ምርግጋፅ ፅሬት ትምህርቲ ኣድሂቡ ምስ መምሃራን፣ተምሃሮን ወለድን ብተኸታታሊ ክኻየድ ዝቐነየ መድረኽ ኮይኑ ሰልፈኛታት ሸቶታት ትምህርቲ ንምርግጋፅ ቆሪፅና ተላዒልና ኣለና ዝብል ጭርሖ ኣቓሊሖም፡፡ኣብቲ ሰልፊ ዘዘራረብናዮም ተምሃሮ ከምዝበሉዎ እዚ ሰልፊ ፅሬት ትምህርቲ ዝረጋገፅ ብተምሃሮን መምሃራንን ጥራሕ ዘይኮነስ ወለዲ'ውን ዕዙዝ ግደ ስለዘለዎም ነዚ ተገንዚቦም እጃሞም ከወፍዩ መልእኽቲ ንምሕላፍ ዝዓለመ እዩ፡፡ወለዲ ብወገኖም ካብቶም ተኸታተልቲ መድረኻት ኣብ ምርግጋፅ ፅሬት ትምህርቲ ተሳትፍኦም ዓብይ ብምኳኑ ኣብ ቀፃሊ ምስ ማሕበረሰብ ኣብያተ ትምህርቲ ስጡም ርክብ ብምፍጣር እጃሞም ከምዘወፍዩ ቓል ኣትዮም፡፡ መምህራን እውን መንግስቲ ኣውፂኡዎ ዘሎ ትልሚ ዕብየትን ትራንስፎርሜሽንን ክዕወት ተኾይኑ ብቕዓት ዘለዎ ተምሃራይ ምፍራይ ወሳናይ ከምዝኾነ ብምሕባር ተምሃሮ፣መምሃራንን ወለድን ኢድ ንኢድ ተታሓሒዞም ፅርየት ትምህርቲ ንምርግጋፅ ኣበርቲዖም ከምዝሰርሑ ኣረጋጊፆም፡፡
