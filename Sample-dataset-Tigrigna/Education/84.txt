ኣብ ዞባ ሰሜናዊ ምዕራብ ወረዳ ኣስገደ ፅምብላ ፅሬት ትምህርቲ ንምርግጋፅ ሞዴል ኣብያተ ትምህርቲ ንምፍጣር ዘኽእሉ ስርሓቲ እንዳተሳለጡ ከምዘለው ቤት ፅሕፈት ትምህርቲ እታ ወረዳ ኣፍሊጡ፡፡  ሙሉእ ቐዳማይ ብርኪ ቤት ትምህርቲ እንዳባጉና ኣብ ወረዳ ኣስገደ ፅምብላ ካብ ዝርከባ ኣብያተ ትምህርቲ ፓኬጃት ፅሬት ትምህርቲ ብምትእትታው ለውጢ እንዳመዝገበት እትርከብ መርኣያ ቤት ትምህርቲ እያ፡፡ኣብዛ ቤት ትምህርቲ ቤተ-ፈተነ፣ቤተ-ንባብ፣ሚኒ ሚድያ፣ ፍሉይ ሓገዝ ኔትዎርክን ቱተርያልን ብምጥንኻር ዓርሰ እምነት ዝጎልበተ  ዜጋ ንምፍጣር ሰፋሕቲ ስርሓቲ እንዳተሳለጡ እዮም፡፡ ብተወሳኪ ሕ/ሰብ ኣብ ቤት ትምህርቲ ዝረኣዩ ፀገማት ክሳተፍን ናይ ዋንነት ስምዒት ክህልዎን ስጡም ረኽቢ ብምፍጣር ይሰርሑ ከምዘለው ርእሰ መምህር እታ ቤት ትምህርቲ መ/ምር ዳኘው ገ/ሄር ሓቢሮም፡፡ሓላፊ ቤት ፅሕፈት ትምህርቲ ወረዳ ኣስገደ ፅምብላ መምህር መስፍን ተስፋይ ብወገኖም  ኣብታ ወረዳ ፅሬት ትምህርቲ ንምርግጋፅ ሞዴል ኣብያተ ትምህርቲ ንምፍጣርን ተሳትፎ ሕ/ሰብ ኣብ ትምህርቲ ክብ ንምባል ዘኽእሉ ስርሓቲ እንዳተሰርሑ እዮም፡፡ኣብቲ ወረዳ ዝርከባ ኣብያተ ትምህርቲ ንምርግጋፅ ፅሬት ትምህርቲ ብዓቕምን ስነ-ምግባርን ዝተሃነፀ ዜጋ ኣብ ምፍራይ ተበግሶ ወሲደን ይነጥፋ ከምዘለዋን ቀልጢፈን ለውጢ ናይ ዘምፀኣ ኣብያተ ትምህርቲ ዝረኣ ፅቡቕ ተሞኩሮ ናብ ካልኦት ኣብያተ ትምህርቲ ክጋፋሕ እንዳተገበረ እዩ፡፡ኣብቲ ወረዳ ቅድም ክብል ብርክት ዝበሉ ተምሃሮ ዝወድቁሉን ዘቋርፅሉን ተርእዮ ከምዝነበረን መምህራን ወለድን ተምሃሮን ብዝፈጠርዎ ስጡም ረኽቢን፣ ተምሃሮ ነኒባዕሎም ብዘካይድዎ ዘለው ናይ ምትሕግጋዝ መንፈስ ዝለዓለ ውፅኢት ምምዝጋብ ከምዝተኻእለ መምህር መስፍን ወሲኾም ሓቢሮም፡፡
