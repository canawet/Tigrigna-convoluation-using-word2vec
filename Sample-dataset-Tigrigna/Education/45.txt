ኣብ 2ይ ብርኪ ኣብያተ ትምህርቲ ፅሬት ትምህርቲ ብምርግጋፅ መሃዝን ተመራማራይን ተማሃራይ ንምፍጣር ብመልክዕ ሰራዊት ተወዲቦም ከምንዝንቐሳቐሱ ኣመራርሓ ወረዳታት ኪኢላታት ትምህርትን ርእሰ መምህራን ዞባ ማእኸል ትግራይ ገሊፆም፡፡ ኩለን 2ይ ብርኪ ኣብያተ ትምህርቲ ናብ ደረጃ ሞዴል ንምምፃእ ከምዝሰርሐን ኣረጋጊፆም፡፡እዞም ካብ 12 ወረዳታት ዝተውፃፅኡ ልዕሊ 100 ዝኾኑ ኣመራርሓ ወረዳታት፣ ርእሰ መምህራን፣ ኪኢላታት ትምህርትን ኣብ ወረዳ ኣሕፈሮም ከተማ እንትጮ ብደረጃ ዞባ ኣብ ዝተኻየደ ምስፋሕ ብሉፃት ተሞክሮታት 2ይ ብርኪ ኣብያተ ትምህርቲ እቲ ዞባ ኣመልኪቱ ኣብ ዝተኻየደ ዋዕላ ከምዝገለፅዎ፣ ፅሬት ትምህርቲ ንምርግጋፅ ኣብ ሰብኣዊ ሓይሊ ዘሎ ፀገም ኣተሓሳስባ፣ ቑርፀኝነትን ተወፋይነትን መሊኦም ብምቕራፍ ኣብያተ ትምህርቶም ሞዴል ኮይነን ዝሓሸ ፍልጠት ዝወነነ ተማሃራይ ንምፍራይ ኣበርቲዖም ክሰርሑ እዮም፡፡ልምዓታዊ ሰራዊት ትምህርቲ ንምህናፅ ዝተጀመሩ ስራሕቲ ዝያዳ ብምጥንኻር ኩለን ካልኣይ ብርኪ ኣብያተ ትምህርቲ ኣብ ዝቕፅሉ ኣዋርሕ ናብ ደረጃ ሞዴል ንምምፃእ ከምዝረባረቡ ዝገለፁ እዞም ተሳተፍቲ ብፍላይ ኣብ ኣተሓሳስባ ዘሎ ክፍተት መሊኦም ብምውጋድ ለውጢ ንምምፃእ ከምዝቃለሱ ኣብ ዘውፅእዎ ቅዋም መግለፂ ኣመልኪቶም፡፡ኣማኻሪ ማሕበራዊ ልምዓት ዞባ ማእኸል ትግራይ ኣይተ ግደይ በርሀ ኣብቲ ዞባ ኣብ ዝርከባ ካልኣይ ብርኪ ኣብያተ ትምህርቲ መደባት ትምህርቲ ብመልክዕ ሰራዊት ንምፍፃም ዝረኣ ዘሎ ተበግሶ ምስ ሕሉፍ ዓመት እንትነፃፀር ዝሓሸ ለውጢ ከምዘለዎን ይኹን እምበር ሕዚውን ብውፅኢት ክዕቐን ኣለኒ ዝብል ኣተሓሳስባ ገና ከምዝተርፍ ኣብ ዝተገበረ ዳህሳስ መፅናዕቲ ከምዝተረጋገፀ ገሊፆም፡፡ኣብ ኣብያተ ትምህርቲ ዘሎ ሰብኣዊ ሓይሊ ቐንዲ ፍልፍል ፅሬት ትምህርቲ ጌርካ ኣብ ምውሳድ ክፍተት ከምዘሎን ናብ እታወታት ምስባብ ከምዝርኣ ኣብ ዝተካየደ ዳህሳስ ከምዝተረጋገን ዝሓበሩ ኣይተ ግደይ ኣብ ገለ ኣብያተ ትምህርቲ ኔት ወርክ ተማሃሮን መምህራንን ብምፍጣር ለውጢ ንምምፃእ ዝግበር ዘሎ ፃዕሪ ዘተባብዕ ከምዝኾነን ኣብዚ መዳይ እንትጮ 2ይ ብርኪ ቤት ትምህርቲ ከም እትምቀለን ገሊፆም፡፡ ኣብቲ ዞባ ካብ ዝርከባ 35 መሰናድኦን ካልኣይ ብርኪ ኣብያተ ትምህርትን ኣብዚ ሕዚ እዋን እተን 19 ኣብያተ ትምህርቲ ሙሉእ ሞዴልን እታ 13 ድማ ናብ ደረጃ ሞዴል ዝተቐራረበ ከምዝኾና ዝሓበሩ እቶም ኣማኻሪ ኣብዝቕፅል መጠቓለሊ ዓመት ኩለን ካልኣይ ብርኪ ናብ ሞዴል ንምምፃእ ይሰርሕ ከምዘሎ ተዛሪቦም፡፡
  ኣብቲ ዋዕላ ዝተረኸቡ ዋና ኣማሓዳሪ ዞባ ማእኸል ትግራይ ኣይተ ተወልደ ገ/ፃድቃን እዞም ሕዚ ዝረኣዩ ዘለው ብመልክዕ ሰራዊት ናይ ምፍፃም ስራሕቲ ውፅኢት ደገፍ ዝሓለፈ ዓመት ከምዝኾነን ኣብዚ መዳይ ዩኒቨርስቲ ኣኽሱምን ካልኦት ኮሌጃት ደገፎም ዕዙዝ ከምዝነበረ ገሊፆም፡፡
  ኣብ ትምህርቲ ሰራዊት ከይሃነፅካን ፅሬት ትምህርቲ ከየረጋገፅካን ዝመፅእ ምዕባለ ከምዘየለ ዝሓበሩ ኣይተ ተወልደ ኣብዚ ኩሉ መዳርግቲ ኣካል፣ ተማሃሮ፣ ወለዲ መምህራን ብሓባር ክረባረቡ ከምዝግባእ ኣመልኪቶም፡፡
  ኣብዚ ካብ 26 መጋቢት ጀሚሩ ንክልተ መዓልቲ ዝተኻየደ ዋዕላ ካብ ኩለን ወረዳታት ዝመፁ ኪኢላታት ትምህርቲ ር/መምህራን፣ ኣመራርሓ ወረዳን ዞባን ተወከልቲ ዩኒቨርስቲ ኣክሱም ኮሌጅ መምህራን ዓድዋን ዓ/ድን ተረኺቦም እዮም፡፡
