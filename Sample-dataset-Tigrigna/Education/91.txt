ኣብያተ ትምህርቲ ማእከላት ተግባራዊ ምርምርን ፅንዓትን ብምግባር ፅሬት ትምህርቲ ብቐፃልነት ዘረጋግፃሉ ኣንፈት ተነፂሩ ይሰረሓሉ ከምዘሎ ዋና ኣመሓዳሪ ወረዳ ጉሎ መኸዳ ኣፍሊጦም፡፡   በቢብርኩ ይሳለጥ ዘሎ ቁጠባዊ ምንቅስቃስ እዛ ሃገር ዝያዳ ዘመናውነት ተላቢሱ ንክዓብን ብስግግር ቴክኖሎጂ ዝተቓነየ ምሁር መፍረያይ ሓይሊ ንክምራሕን ዘክእል ፖሊሲ ትምህርቲ ተቀሪፁ ክስረሓሉ ከምዝፀንሐን ነዚ ሲዒቡ ዛጊድ ዝተረከበ ውፅኢት ዘተባብዕ ከምዝኾነን ዋና ኣመሓዳሪ ወረዳ ጉሎ መኸዳ ኣይተ ገ/ስላሴ በርሃ ገሊፆም፡፡ ኣብ ወረዳ ጉሎ መኸዳ ከተማ ፋፂ ንዝተካየደ ዓውደ ምርኢት ትምህርቲ ዝከፈቱ ኣይተ ገ/ስላሴ በርሀ ከምዝበልዎ ኣብያተ ትምህርቲ ማእከላት ተግባራዊ  ምርምርን ፅንዓትን ብምግባር ፅሬት ትምህርቲ ብቐፃልነት ዘረጋግፀሉ ኣንፈት ተነፂሩ ይስርሓሉ ከምዘሎን ናይዚ መቐፀልታ ድማ ኣብያተ ትምህርቲ ዘለወን ብሉፅ ተመክሮ ዝወራረሳሉ ዓውደ ምርኢት ትምህርቲ ብምድላው ተወሳኪ ዓቕሚ ይፍጠር ኣሎ ኢሎም፡፡ንምርግጋፅ ፅሬት ትምህርቲ ወረዳ ጉሎ መኸዳ ብሓፈሻ ማሕበረሰብ ኣብያተ ትምህርቲ ብፍላይ ድማ ሕብረት ወለዲ መምህራን ኣዝዩ ዕዙዝ ግደ እናተፃወቱ ምኳኑ ዝገለፁ እቶም ዋና ኣመሓዳሪ በዚ ድማ 1ይ ብርኪ ቤት ትምህርቲ ኣውሊዕ ኣንበሳት እቲ ወረዳ ብምንቅስቃስ ወ.መ.ሕ ብክልል ብርኪ 1ይ ብምውፃእ ተሸላሚት 10 ሽሕ ብር ከምዝኮነትን ከምዚ ዓይነት ተመክሮ ድማ ናብ ኩለን ኣብያተ ትምህርቲ ንምትእትታው ክንሰርሐሉ ይግባእ ኢሎም፡፡ኣብቲ 13 ኣብያተ ትምህርቲ ወረዳ ጉሎ መኸዳ ዝተሳተፋሉ ዓውደ ምርኢት ትምህርቲ ዝተፈላለዩ ስራሕቲ ውፅኢት ፈጠራታት ተምሃሮን መምህራንን ዝቐረቡ  ኮይኖም ኣብ ምርግጋፅ ፅሬት ትምህርቲ እቲ ወረዳ ልዑል ኣስተዋፀኦ ንዝነበሮም ማሕበረሰብ ኣብያተ ትምህርቲ ዝተፈላለዩ መተባብዒ ሽልማታት ካብ ኢድ ኣይተ ገ/ስላሴ ተቀቢሎም እዮም፡፡
