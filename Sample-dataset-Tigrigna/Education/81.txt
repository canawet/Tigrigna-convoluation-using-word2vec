ኣብ ዝተፈላለዩ ላዕለዎት ትካላት ትምህርቲ ዝመፁ ተወለድቲ ተምሃሮ ከተማ ማይጨው ፃኒሒት ክረምታዊ ወፍሮም ብዘዕግብ ኩነታት ብምስላጥ ዜግነታዊ ግበኦም ምፍፃሞም ኣብዚ ቅነ ኣብዝተኻየደ ስነ-ስርዓት መሰነይታ ተገሊፁ እዚ ዝተገለፀ ካብ ዝተፈላለዩ ላዕለዎት ትካላት ትምህርቲ ሃገርና ዝመፁ ልዕሊ 319 ተምሃሮ ተወለድቲ ከተማ ማይጨው ንክልተ ኣዋርሕ ደገፍ ትምህርቲ ብምሃብ፣ ኣብ ፅባቐን ፅሬት ከተመኦም ፣ምሕዋይ ሃፍቲ ተፈጥሮ፣ ምፅራግ መእለይ ውሑጅ ተኸናኸኒ ንዘይብሎም ኣረጋውያን ብምሕጋዝን ኻልኦት ስራሕቲ ተዋፊሮም ልኡኾም ብዕውት ኣገባብ ዛዚሞም  ኣብዚ ቅነ ኣብ ዝተዳልወ ስነ ስርዓት መሰነይታ እዩ፡፡ ከንቲባ ከተማ ማይጨው ኣይተ ንጉሰ ኣባዲ ኣብቲ ስነ ስርዓት መሰነይታ ተረኺቦም ከምዝገለፅዎ ተምሃሮ ላዕለዎት ትካላት ትምህርቲ ክረምታዊ ወፍሮም ኣብ ዝተፈላለዩ ስራሕቲ ብምስታፍ እታ ከተማ ኣብ ዝጀመረቶ ጉዕዞ ልምዓት ብምዝታይን ብምግምጋም ዝተረኣየ ክፍተት ኣሰራርሓ ብኣጋ ክውገድ ዘበርክትዎ ኣስተዋፅኦ እቲ ምምሕዳር ከምዝንእድ ኣፍሊጦም፡፡ሓደ ሓደ ተምሃሮ ላዕለዎት ትካላት ትምህርቲ እታ ከተማ ብወገኖም ቅድም ክብል ኣብቲ ከባቢ ዘይነበሩ ዝተፈላለዩ ትካላት ወሃብቲ ማህበራዊ ግልጋሎትን መሰረተ ልምዓታት ብምምላእን ንኢንቨስትመንት ዘሎ ምቹው ፀጋታት ሃፍቲ ተፈጥሮ ብምልላይ ሰብ ውልቀ ሃፍቲ ብዝተፈላለዩ ስራሕቲ ክሳተፉ ብምግባር ምምሕዳር ዘራኣዩ ምንቅስቃስ ከምዘሐጓሶም ገሊፆም፡፡ተሳተፍቲ እቲ ክረምታዊ ወፍሪ ኣብ ልምዓት ከባቢኦም ዘረአይዋ ንጡፍ ምንቅስቃስ ካብ ብሄራዊ ክልላዊ መንግስቲ ትግራይ ዝተዳለወ ሽልማት ወረቐት ምስክር ዝተውሃቡ እንትኸውን እቶም ተምሃሮ ብወገኖም ኣብ ፃኒሒቶም ልዑል ደገፍን ምትሕብባር ንዝገበረሎም ቤት ፅሕፈት ርክብ ህዝብን መንግስትን ሓዊሱ ንኻልኦት 4 ሴክተራት ምስሊ ስውእ ሜጀር ጀነራል ሓየሎም ኣርኣያ ከምዘበርከትሎም ሓላፊ ቤት ፅሕፈት ርክብ ህዝብን መንግስትን ከተማ ማይጨው ኣይተ ሰለሞን ሞላ  ኣመልኪቶም፡፡
