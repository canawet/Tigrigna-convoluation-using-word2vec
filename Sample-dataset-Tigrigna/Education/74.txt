ኣብ ወረዳ ዓድዋ ጣብያ ደብረ ገነት ኣብ ዝርከብ ቤት ትምህርቲ ኣባ ሃይለማርያም ሓደ ፈታዊ ዓዲ ብዝመደብዎ ልዕሊ 600 ሽሕ ብር ወፃኢ ዝተሃነፀ ቤተ ንባብ ተመሪቑ ንግልጋሎት በቂዑ፡፡ኣብ ወረዳ ዓድዋ ጣብያ ደብረገነት ዝርከብ ቤት ትምህርቲ ኣባ ሃይለማርያም ዝተሃነፀ ቤተንባብ ዝመረቁ ብፅእ ወቅዱስ ኣብነ ጳውሎስ ፓትርያሪክ ዘኢትዮጵያ እጨጌ ዘመንበረ ተ/ሃይማኖት ፕረዚዳንት ኣብያተ ክርስትያን ዓለም ሰብ ሃፍትን ተወለድትን መንግስቲ ክሽፍኖ ኣብ ዘይክእሉ ማሕበራዊ ልምዓት ተዋፊሮም ብዝሃብዎም ደገፍ ከምዘሓጎሶምን ብፍላይ ድማ ዝተማሃረ ዜጋ ንምፍጣር ኣይተ ጥበበ ስላሴን ስድረኦምን ዝገበርዎ ደገፍ ንካልኦት መርኣያ ክኸውንን ኩሉ ክስዕቦ ይግባእ ኢሎም፡፡ ኣብ ውሽጢ ዓድን ወፃእን ዝርከብ ኩሉ ፈታዊ ዓዲ ዝረአ ዘሎ ሕፅረት መምሃሪ ክፍልታት ንምፍታሕ ብሓሳብ፣ ብንዋትን ብገንዘብን ደገፍ ክንገብር ይግባእ ዝበሉ ቅድስነትም ብውልቆም ነዚ ቤተንባብ ግልጋሎት ዝውዕል ግምቶም ልዕሊ 100 ሽሕ ብር ዝኾኑ ዝተፈላለዩ መፃሕፍቲ ዓዲጎም ከምዝበርክቱውን ሓቢሮም፡፡ ፈታዊ ዓድን በዓል ሃፍትን ኣይተ ጥበብስላሴ ኣወጠሀኝ ብወገኖም ነዚ ቤተንባብ ንምህናፅ ዘለዓዓሎም ማሕበር ልምዓት ትግራይ ብመሰረት ዝቕረበትሎም ፃውዒት ከምዝኾነን ገሊፆም፡፡ ዋና ኣማሓዳሪ ወረዳ ዓድዋ ኣይተ ገብሩ በርሀ ብወገኖም መንግስቲ ኣብ ኩለን ከባቢታት ኣብያተ ትምህርቲ ንምብፃሕን ፅሬት ትምህርቲ ንምርግጋፅን ይሰርሕ ከምዘሎ ብምጥቃስ እዚ ኣብ መፈፀምትኡ ዝበፅሕ ፈተውቲ ዓድን ሰብ ሃፍትን ተሳትፍኦም እንተዕዝዙ ከምዝኾነን ድህሪ ምግላፅ ፈታዊ ዓዲ ኣይተ ጥበበስላሴ ኣወጠሀኝ ንዝገበርዎ ደገፍ ብሽም ህዝቢ ወረዳ ዓደዋ ምስጋና ኣቅሪቦም፡፡ ነበርቲ ጣብያ ደብረገነትን ተወለድትን ነቲ ዝተገበረሎም ደገፍ ብሰለማዊ ሰልፊ ታሕጓሶም ዝገለፁ እንትኸውን ንጊዜኡ ነበርቲ እቲ ጣብያ ልዕሊ 17 ሽሕ ብር ዝግመቱ መፃሕፍቲ ወፍዮም እዮም፡፡  
