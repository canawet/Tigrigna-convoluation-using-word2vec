ትልሚ ዕቤትን ትራንስፎርሜሽንን ቀፀልቲ 5 ዓመታት ንምዕዋት ኣብ ምርግጋፅ ፅሬትን ሽፋንን ትምህርቲ ጠንኪርና ብምስራሕ ብፍልጠትን ክእለትን ብቁዕ ዝኾነ ተምሃራይ ንምፍራይ ዝከኣለና ክንሰርሕ ኢና ክብሉ ተሳተፍቲ ኮንፈረንስ ትምህርቲ ወረዳ ታሕታይ ኣድያቦ ገሊፆም   ኣብ ዞባ ሰሜን ምዕራብ ትግራይ ወረዳ ታሕታይ ኣድያቦ ሽፋን ትምህርቲ ንኩሉ ብምብፃሕ ፅሬት ትምህርቲ ንምርግጋፅ ዓሊሙ ኩሎም መምህራን እታ ወረዳ ዝተሳተፍሉ ኮንፈረንስ ትምህርቲ ተካይዱ ፡፡ኣብ ኮንፈረንስ ትምህርቲ ወረዳ ታሕታይ ኣድያቦ ዝተረከቡ ዋና ኣመሓዳሪ ወረዳ ታሕታይ ኣድያቦ ወረዳ ኣይተ ኣብርሃለይ ኣበራ ኣብታ ወረዳ ኣብ ምግፋሕን ፍትሓውነትን ትምህርቲ ዝተመዝገቡ ዓበይቲ ዓወታት ብምዕቃብ ጉዕዞ ልምዓትን ዕቤትን ንምዕዋት ኣብ መዳይ ምርግጋፅ ፅሬት ትምህርቲ ዘለው ፀገማት ምፍታሕ ወሳኒ ከምዝኾነ ሓቢሮም፡፡ነቶም ፀገማት ንምቅላል መምህራን፣ተምሃሮ፣ወለዲ፣ ማሕበረሰብ ቤት ትምህርትን ኣካላት ኣመራርሓን ግቡእ ጠመተ ሂቦም ንዝተጀመሩ ስራሕቲ ኣብ ሸቶኦም ንምብፃሕ ጠንኪሮም ክሰርሑ ከምዝግባእ ኣይተ ኣብርሃለይ ኣገንዚቦም፡፡ሓላፊ ቤት ፅሕፈት ትምህርቲ ወረዳ ታሕታይ ኣድያቦ ኣይተ ሃፍቱ ኪሮስ ብወገኖም ባእታታት መረጋገፂ ፅሬት ትምህርቲ ብምሉእነት ናብ ኩለን ኣብያተ ትምህርቲ ብምትእትታው መርኣያ ኣብያተ ትምህርቲ ንምፍጣር ኣበርቲዖም ከምዝሰርሑ ገሊፆም፡፡ተሳተፍቲ ኮንፈረንስ ወረዳ ታሕታይ ኣድያቦ ኣብ ዝሃብዎ ሪኢቶ ስሉጥ ቁጠባዊ፣ማሕበራውን ፖለቲካውን ምዕባለ እዛ ሃገር ኣብ ምርግጋፅ ዝተምሃረ ሓይሊ ሰብ ዝለዓለ ግደ ከምዘለዎን መምህር እውን ናይዚ ለውጢ መሪሕ ብምኳን ኣብ ትምህርቲ ኣወንታዊ ለውጢ ብምምፃእ ንዕቤት፣ ሰላም፣ ልምዓትን ምንጋስ ሰናይ ምምሕዳርን ጠንኪሮም ከምዝሰርሑ ቃል ኣትዮም፡፡ኣብ መወዳእታ ተሳተፍቲ እቲ ኮንፈረንስ ንሰለጤን ልምዓት፣ ፅሬት ትምህርቲ ብምርግጋፅ ሽፋን ትምህርቲ ንኩሉ ብምብፃሕ ጉዕዞ ልምዓትን ሰናይ ምምሕዳርን ንምዕዋት ጠንኪርና ክንሰርሕ ኢና ዝበሉን ካልኦት በዓል 8 መግለፂ ቅዋም ብምውፃእ ኮንፈረንሶም ዛዚሞም፡፡
