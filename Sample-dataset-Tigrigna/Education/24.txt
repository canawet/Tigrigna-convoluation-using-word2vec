ማሕበር ልምዓት ትግራይ ፅሬት ትምህርቲ ንምርግጋፅን ደረጅኡ ዝሓለወ ቤት ትምህርቲ ንምህናፅ ብዘካየዶ ቴሌቶን ካብ ዳስ ናብ ክላስ ብርክት ዝብሉ ሰብ ሃብትን ትካላት ኣብያተ ትምህርቲ ከምዝሃነፃን ሰራሕተኛታት ማሕበር ረድኤት ትግራይን ትካል ፍትሓዊ ልቓሕን ምዕቋርን ደደቢት ዘህነፅዎ ሙሉእ ቀዳማይ ብርኪ ቤት ትምህርቲ ዓዲ ዓዘቃ ብወፈያ ሰራሕተኛታት ኣብያተ ዕዮ ዝተሃነፀ ፈላማይ ቤት ትምህርቲ ከምዝኾነ ምክትል ዳይሬክተር ዓለም ለከ ቤት ፅሕፈት ማሕበር ልምዓት ትግራይ ኣይተ መሓሪ ሓጐስ ገሊፆም፡፡ ዋና ኣካያዲ ስራሕ ትካል ፍርሓዊ ልቓሕን ምዕቋርን ደደቢት ኣይተ ኣታክልቲ ኪሮስ ሰራሕተኛታት እቲ ትካል ማሕበራዊ ፀገማት ሕብረተሰብ ንምቅላል ዝከኣሎም ደገፍ ይገብሩ ከምዘለውን ተምሃሮ ስኣን ቤት ትምህርቲ ከይተምሃሩ ከይተርፉ ካብ መሃየኦም 36 ሚኢታዊ ብምውፋይ እዚ ቤት ትምህርቲ ተሃኒፁ ግልጋሎት ምሃብ ምብቅዑ ከምዘሓጐሶም ገሊፆም፡፡ንቀፃሊ ድማ እቲ ቤት ትምህርቲ ዘለዎ ሕፅረት መፃሕፍቲ ንምቅላል ሓገዝ ከምዝገብሩ ዝሓበሩ ኣይተ ኣታክልቲ ትካል ፍትሓዊ ልቓሕን ምዕቋርን ደደቢን ኣብ ወረዳታት ኣስገደ ፅምብላን ኢሮብን ኣብያተ ትምህርቲ ተህንፅ ከምዘላ ኣፍሊጦም፡፡ ምክትል ዋና ዳይሬክተር ማሕበር ረድኤት ትግራይ ኣይተ መኮነን ኣብርሃ ብወገኖም ኣብ ድሮ መበል 20 ዓመት በዓል ዓወት 20 ግንቦት ኮይና ብሰራሕተኛታት ትካልና ዝተሃነፀ ቤት ትምህርቲ እንትነመርቕ ዕላማ ሰማእታትና ሸትኡ ከምዝወቕዐ ዘመላክት እዩ ምስበሉ ፈተውቲ ልምዓትን ተወለድትን እዛ ክልል ኣብ ምቅላል ማሕበራዊ ፀገማት ብምስታፍ ንዕብየትን ልምዓት  እዛ ክልል ደገፎም ክገብሩ ፀዊዖም፡፡ ዋና ኣመሓዳሪ ወረዳ ጣንቋ ኣበርገለ ኣይተ ሰይፈ ኣዲሱ ከምዝበልዎ ድማ ማሕበር ረድኤት ትግራይን ትካል ፍትሓዊ ልቃሕን ምዕቋርን ደደቢትን መነባብሮ ህዝቢ እታ ወረዳ ብምምሕያሽ ምግቢ ውሕስና ንምርግጋፅ ምስ ዝሰርሕኦ ዘለዋ ስራሕቲ ልምዓት ጐና ጐኒ ሰራሕተኛታት እቲ ትካል ቤት ትምህርቲ ብምህናፅ ንምርግጋፅ ፅሬት ትምህርቲ ዝገበርዎ ደገፍ ብሽም ህዝብን ምምሕዳርን እታ ወረዳ ሓጐሶም ገሊፆም፡፡ሰራሕተኛታት ማሕበር ረድኤት ትግራይን ትካል ፍትሓዊ ልቃሕን ምዕቋርን ደደቢት ብልዕሊ 630 ሽሕ ዘህነፅዎ ሙሉእ ቀዳማይ ብርኪ ቤት ትምቲ ዓዲ ዓዘቓ ተመሪቑ፡፡ኣብ መወዳእታ ነበርቲ እታ ወረዳ ዝኾኑ ኣይተ ገ/መድህን ኣለሙን ወ/ሮ ደስታ ገ/ሚካኤልን እቶም ሰራሕተኛታት ገንዘቦም ብምውፋይ ዘህነኅዎ ቤት ትምህርቲ ደቆም ንርሑቅ ቦታ ከይዶም ካብ ምምሃር ከምዘናገፍዎም ድሕሪ ምግላፅ ንዝገበርዎ ሰናይ ስራሕ ድማ ንኢዶም፡፡
