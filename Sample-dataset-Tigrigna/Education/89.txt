ኣብ ዞባ ደቡብ ትግራይ ወረዳ እምባ ኣላጀ ብምትሕብባር ማሕበር ልምዓት ትግራይ፣ ህዝብን ምምሕዳርን ብዝመደብዎ ብልዕሊ 2.7 ሚልየን ህንፀት 40 መምሃሪ ክፍሊታት ከም ዝተዛዘሙ ቤት ፅሕፈት ትምህርቲ እታ ወረዳ ኣፍሊጡ፡፡   ነዚ ዝገለፁ ምክትል ዋና ኣማሓዳርን ሓላፊ ቤት ፅሕፈት ትምህርቲ ወረዳ እምባ ኣላጀ ኣይተ ተስፋይ ኪዳኑ ፅሬት ትምህርቲ ንምርግጋፅ ዛጊድ ኣብታ ወረዳ ብዝተገበረ ምንቅስቃስ ካብ ዳስ ናብ ህንፃ 40 መምሃሪ ክፍሊታት ብማሕበር ልምዓት ትግራይን ሕ/ሰብ ተሳትፎን ምምሕዳር እታ ወረዳን ብዝገበርዎ ፃዕሪ ሙሉእ ብሙሉእ ተሰሪሖም ግልጋሎት እናሃቡ ከም ዝሓገዩ ገሊፆም፡፡እዞም ዝተሰርሑ 40 መምሃሪ ክፍልታት ንልዕሊ 2400 ተማሃሮ ካብ ዳስ ናብ ህንፃ ከም ዝተሰጋገሩ ዝሓበሩ ኣይተ ተስፋይ ይኹን እምበር ሐዚ እውን ፅሬት ትምህርቲ ንምርግጋፅ እቲ ዘሎ ፀገም ሙሉእ ብሙሉእ ንምቅራፍ መንግስቲን ሕ/ሰብን ዝገብሮ ዘሎ ምትሕብባር ቀፃልነት ንክህልዎ ፃዕሪ ዝሓትት እዩ ኢሎም፡፡ እዞም ካብ ዳስ ናብ ህንፃ ዝተሰጋገሩ መምሃሪ ክፍሊታት ካብቶም ፓኬጅ ፅሬት ትምህርቲ ንምርግጋፅ ሓደ መንገዲ ብምኳኑ እዚ ተግባራዊ ብምግባር ኣብ ፅሬት ትምህርቲ ምርግጋፅ ናይ ባዕሉ ኣስተዋፅኦ ከም ዘለዎ ወሲኾም ሓቢሮም፡፡
