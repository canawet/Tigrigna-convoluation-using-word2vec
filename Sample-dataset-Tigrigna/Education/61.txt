ኣብ ከተማ ኣክሱም ፅሬት ትምህርቲ ንምርግጋፅ ዝዓለመ ተሞክሮ ልውውጥ ተኻይዱ፡፡ እቲ ተሞክሮ ልውውጥ ኣብ መፈለምታ ዓመት ምክያዱ ኣብ ምምሕያሽ ምምሃር ምስትምሃር ግደ ከምዘለዎ ተገሊፁ፡፡ፅሬት ትምህርቲ ንምርገጋፅ ኣብ መንጎ ኣብ ከተማ ኣክሱም ኣብ ዝርከባ ምሩፃት ኣብያተ ትምህርቲ ብቤት ፅሕፈት ርክብ ህዝብን መንግስትን እታ ከተማ ንሓደ መዓልቲ ተዳልዩ ዝተኻየደ ተሞክሮ ልውውጥ ብከንቲባ እታ ከተማ ኣይተ ሓጐስ ገ/ዋህድ እዩ ተኸፊቱ፡፡ኣይተ ሓጐስ ገ/ዋህድ ኣብቲ እዋን ከምዝበልዎ ካብ 2002 ዓ.ም ዘመነ ትምህርቲ ተሞክሮ ብምቕሳም ኣብ 2003 ዓ.ም ዝሓሸ ውፅኢት ትምህርቲ ንምምፃእ ኣድሂቡ ዝካየድ ዘሎ ልውውጥ ተሞክሮ ኣብያተ ትምህርቲ ኣብ መፈለምታ እዚ ዓመት ምክያዱ ኣብ ምምሕያሽ ምምሃር ምስትምሃር ግደ ከምዘለዎ ዝገለፁ ኣይተ ሓጐስ ኩለን ኣብያተ ትምህርቲ እታ ከተማ ሞዴላት ንክኾና እውን ኩሉ ሕ/ሰብ ተሳትፎኡ ኣሕይሉ ክቕፅል ተላብዮም፡፡ ኣብቲ ካብ ኩለን ኣብያተ ትምህርቲ፣ጣብያታትን ካልኦት ዝምልከቶም ኣካላትን ዝተሳተፍሉ ተሞክሮ ልውውጥ ኣብ ከይዲ ምምሃር ምስትምሃር ዘለው ምዕቡላት ንጥፈታት ዓቒብካ ናብ ካልኦት ኣብያተ ትምህርቲ ብምግፋሕ እቶም ዘጋጥሙ ፀገማት ብፍላይ ኣብ እዋን ምጅማር ትምህርቲ ምስ ኣብ ከባቢ እታ ከተማ ዘለው ወረዳታት ተረዳዲእኻ ሕፅረት ፅበት መምሃሪ ክፍሊ ክፍታሕ ከምዝግባእ ኣስሚርሉ ዝሓለፈ እዩ፡፡ ተምሃሮ መሰናድኦ ትምህርቲ ኣብዚ ዓመት 81.5 ሚኢታዊ ናብ ዩኒቨርስቲ ምእታዎም ካብ 2001 ዓ.ም ኣብ 2002 ዓ.ም ዝሓሸ ከምዝኾነ እውን ምክትል ክፍሊ ትምህርቲ እታ ከተማ መምህር ሓዱሽ ገ/መድህን ገሊፆም፡፡ፅሬት ትምህርቲ ዝረጋገፅ መምህር፣ ተምሃራይን ወለዲ ተምሃሮን ብኣታሓስባ እንትልወጡን ኩለን ፓኬጃት ትምህርቲ እንትትግበራን ከምዝኾነ ዝገለፁ ድማ ኣማኻሪ ማሕበራዊ ጉዳያት ዞባ ማእኸል መም/ር ግደይ በርሀ እዮም፡፡
