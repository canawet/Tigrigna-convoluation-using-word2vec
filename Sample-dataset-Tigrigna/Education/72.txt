ኣብ ወረዳ ኣላማጣ ትራንስ ኢያ ሓላፍነቱ ዝተወሰነ ውልቀ ኩባንያ ዝተሃነፀ ቐዳማይ ብርኪ ቤት ትምህርቲ ጠጠቻ ተመሪቑ፡፡ማሕበር ልምዓት ትግራይ ካብ ዳስ ናብ ክላስ ብዝብል መሪሕ ቃል ብመሰረት ዝገበረቶ ፃዊዒት ትራንስ ኢ/ያ ሓላፍነቱ ዝተወሰነ ውልቀ ኩባንያ ብልዕሊ 750 ሽሕ ብር ወፃኢ ኣብ ጣብያ ገርጀለ ወረዳ ራያ ኣላማጣ ዝተሃነፁ ጠጣቻ  ቐዳማይ ብርኪ ቤት ትምህርቲ ዳይሬክተር ዓለምለኸ ማህበር ልምዓት ትግራይ ኣምባሳደር ተወልደ ገብሩን ዋና ኣካያዲ ስራሕ ትራንስ ኢትዮጵያ ኣይተ ተፈራ ዘውዴን ኣብዝተረኸብሉ ብዕሊ ተመሪቑ፡፡ ኣብቲ ስነ-ስርዓት ምክትል ዋና ኣማሓዳሪ ወረዳ ራያ ኣላማጣ ኣይተ ሃፍቱ ኪሮስ ትምህርቲ ንኩሉ ዜጋ ብማዕረ ክባፃሕ መንግስቲ ብዝሓንፀፆ ፖሊስን ሸቶ ሚሊኒየም  ትራንስ ኢትዮጵያ ሓላፍነቱ ዝተወሰነ ውልቀ ኩባንያ ቐዳማይ ብርኪ ቤት ትምህርቲ ጠጣቻ ካብ ዳስ ናብ ክላስ ብምቕያርን ናውትታት ትምህርቲ ብምምላእን ሰገናት እቲ ኸባቢ ዕድል ትምህርቲ ክረኽቡ ከምተገበረ ሓቢሮም፡፡ህዝቢ እቲ ከባቢ ደቁ ብቐረባ ዝመሃሩሉ ቤት ትምህርቲ ብምስርሑ ዝተሰመዖም ታሕጓስ ብምግላፅ እቲ ቤት ትምህርቲ ጠጣቻ ትራንስ ቐዳማይ ብርኪ ተባሂሉ ክፅዋዕ ከምዝወሰነ ኣይተ ሃፍቱ ኪሮስ ገሊፆም፡፡ ዋና ኣካያዲ ስራሕ ትራንስ ኢትዮጵያ ኣይተ ተፈራ ዘውዴ ከምዝገለፅዎ ትካሎም ፅሬት ትምህርቲ ንምርግጋፅ ኣብዝግበር  ምንቅስቀስ ኣብ ጎኒ መንግስትን ማህበር ልምዓት ትግራይ ብምኳን እጃሙ ከምዘወፊ ቃል ኣትዮም፡፡ ዳይሬክተር ቤት ፅሕፈት ዓለም ለኸ ማህበር ልምዓት ትግራይ ኣምባሳደር ተወልደ ገብሩ ብወገኖም ትካላት ትእምት ኣብያተ ትምህርቲ ካብ ዳስ ናብ ክላስ ንምቅያር ማህበር ልምዓት ትግራይ ዘካየደቶ ፃዊዒት ህፁፅ ምላሽ ብምሃብ ኣጋር ልምዓት ህዝቢ ትግራይ ምኳኖም ብተግባር የመስክሩ ምህላዎም ኣመልኪቶም፡፡
