ኣብ ዞባ ሰሜን ምዕራብ ትግራይ ወረዳ ታሕታይ ኣድያቦ ፅሬት ትምህርቲ ንምርግጋፅ ንኩሎም መማህራን እቲ ወረዳ ዘሳተፈ 1ይ ዙር መዓልቲ መማህራን ተካይዱ፡ሞያ መምህርነት ክቡር እዩ ሙያ መምህርነት ዓርሐ ኩሎም ሞያታት እዩ፣ ንወለዶ ዘኩርዕ እምበር ዘሕፍር ታሪክ ኣይነውርስን፣ ሞያዊ ማሕበርና ብምጥንካር ፅሬት ትምህርቲ ነረጋግፅ፣ ሸቶታት ሚሊንየም ኣብ ምዕዋት ግደ መምህር ልዑል እዩን ካልኦትን ብዝብሉ ጭርጮታትን ነዚ ዘድምቁ ግጥሚታትን ዓንቢቡ ኣብ ዝወዓለ መዓልቲ መምህራን ወረዳ ታሕታይ ኣድያቦ ተረኪቦም መደረ ዘስምዑ ኣይተ ሚኪኤለ ኣብርሃ ዋና ኣማሓዳሪ ዞባ ሰሜን ምዕራብ ትግራይ ከም ዝበልዎ ሎማዓንቲ ወሳኒት ዕለት እያ ዜጋ ኮስኩሱ ዜጋ ዝሃንፅ መምህር ናብ ዘተ ዝአተወላ ዕለት ብምዃን ፅሬት ትምህርቲ ንምርግጋፅ ኣብዛ ሃገር ዝሕሰብ ዘሎ ልምዓት፣ ሰላምን ዲሞክራስን ንምስጋም ዝተምሃረ ወለዶ ኮስኪሱ ዘዕቢ መምህር ፀገማቱ ነቂሱ ብምውፃእ ዘላቂ ፍታሕ ንምምፃእ እዚ ተፈጢሩ ዘሎ መድረክ ልዝብ ኣብ ከይዲ ምምሃር ምስትምሃር ኮነ ኣብ ፓኬጃት ፅሬት ትምህርቲ ዘለው ፀገማት ተፈቲሖም ሐደ ዕማም ንሕዘላ ዕለት ብምዃና ፍሉይ ይገብራ ዝበሉ ኣይተ ሚኪኤለ ወረዳ ታሕታይ ኣድያቦ ኣብ ዝቕፅሉ ዓመታት ብሞያ ስነ ስርዓት ትምህርቲ ዝሐሸትን ሞዴል ፅሬት ትምህርቲ ዝተረጋገፀላ ወረዳ ክትከውን ትምኒቶም ገሊፆም፡፡ ብቓለ መሓላ ሞያ መምህርነት ዝተኸፈተ መዓልቲ መማህራን ወረዳ ታሕታይ ኣድያቦ ተሳተፍቲ ዝተውሃቦም ሞያዊ ሓላፍነት ኣክቢሮም ዘኩርዕ ወለዶ እምበር ዘሕፍር ታሪክ ከም ዘየውርሱን ዓርሐ ኩሎመ ሞያታት ዝኾነ ሞያ መምህርነት ሞያዊ ሓላፍነቶምን ሞያዊ ማሕላኦምን ብምክባር ኣብ ጎኒ ሞያዊ ማሕበሮም ብምዃን ኣብ ምርግጋፅ ፅሬት ትምህርቲ ዝከኣሎም ኩሉ ከም ዝገብሩ ገሊፆም፡፡ፅሬት ትምህርቲ ኣብ ምጥፋእ ድክነትን ድሕረትን ልዑል እጃም ኣለዎ ዝበሉ ሓላፊ ቤት ፅሕፈት ትምህርቲ ወረዳ ታሕታይ ኣድያቦ ኣይተ ሃፍቱ ኪሮስ ብወገኖም ኣብዚ ዓመት ኣብ ምርግጋፅ ፅሬት ትምህርቲ ልዑል ልኡክ ዘለዎም ወለዲ፣ መማህራን ተምሃሮን ተአሳሲሩ ዝነበረ ዓቅሞም ብምፍትሑ ሞዴላት ኣብያተ ትምህርቲ ይህነፃ ምህላወን ገሊፆም፡፡ ኣብ መወዳእታ እቲ ብማሕበር መማህራን ወረዳ ታሕታይ ኣድያቦ ዝተዳለወ ቀዳማይ ዙር መዓልቲ መማህራን ብመማህራን ዝተፈላለዩ ሕቶታት ተላዒሎም  ግቡእ ምላሽ ብዝምልከቶም ኣካላት ተዋሂቡዎም ኣብ ሓደ ምርድዳእ ድሕሪ ምብፃሕ ኣብቲ ወረዳ ኣብ ምርግጋፅ ፅሬት ትምህርቲ ልዑል ኣበርክቶ ዝነበሮም መማህራን፣ተምሃሮ ንወለዲን ሞዴላት ኣብያተ ትምህርትን መተባብዒ ሽልማት ተበርኪቱሎም እዩ፡፡

