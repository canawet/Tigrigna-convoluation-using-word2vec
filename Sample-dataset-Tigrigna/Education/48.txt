ኣብ ሕሉፍ ዓመታት  ብምግምጋም ኣብ ወረዳ ጐሎ መኸዳ ኣብ ዘመን ትቲ  2003  ፅርየትን ሽፋንን ትምህርቲ ንምርግጋፅ ምስ ወለዲ፣ መምህራን ተምሃሮን   መድረኽ ዘተ ትምህርቲ ብምክያድ ኣብ ሓደ ምርድዳእ ተበፂሑ፡፡ሓላፊ ቤት ፅሕፈት ትምህርቲ  ወረዳ ጉሎ መኸዳ ኣይተ ክብሮም ተወልደ  ኣብ ዝሓለፈ ዓመት ሞዴል ቤት ትምህርቲ ኣብ ምፍጣር፣ ኣብ 8ይን 10ይን ክፍሊ ዝሓሸ ውፅኢት ኣብ ምምዝጋብ፣ብወገን መምህራንን ተምሃሮን  ንከይዲ ምምሃር ምስትምሃር ዝሕግዙ ኣብ ናውቲ ኸባቢ  ዝተመስረቱ ምህዞታት ኣብ ምትእትታው ዝሓሸ ምንቅስቃስ ምንባሩ ምስ ገለፁ ኣብ ምፍጣር ልምዓታዊ ሰራዊት፣ምቅናስ መጠን ምቁራፅ ተምሃሮ፣ ኣብ ሃገራዊ ፈተና ኣብ 12 ክፍሊ  ዝለዓለ ነጥቢ ኣብ ምምፃእ ግና ተወሳኺ ፃዕሪ ከም ዝሓትት ኣብሪሆም፡፡ መድረኽ ዘተ ማሕበረሰብ ቤት ትምህርቲ ኣብታ ወረዳ ኣብ ዝርከባ 49 ኣብያተ ትምህርቲ እናተኻየደ እንትኸውን እቲ ተቐሚጡ ዘሎ ሸቶ ንምዕዋት ህዝቢ፣ ተምሃሮ፣ መምህራን ኣመራርሓን ዝለዓለ ተሳትፎ ክገብሩ ኣተሓሳሲቦም፡፡ ሙ/1ይ ብርኪ ቤት ትምህርቲ ፍቃዳ ኣብ እተካይዶ ዘላ መድረኽ ዘተ ማሕበረሰብ መሰረት ገይሮም ር/መምህር እዛ ቤት ትምህርቲ መምህር ኣማንኤል ገ/እግዚኣብሄር ዘተ ማሕበረሰብ ቤት ትምህርቲ ኣብ ምርግጋፅ ፅሬት ት/ቲ ልዕል ግደ ከምዘለዎ ገሊፆም፡፡ ትምህርቲ ካብ ካሊእ ሴክተር ዝፈልዮ ብዙሓት ሰብ እጃም ዘለውዎ ብምኳኑ  ኣብዚ ሒዝናዮ ዘለና ዓመት ኩሉ በዓል እጃም ነናቱ ወሲዱ ብምስራሕ ትሕቲ 50 ዘምፅእ ተምሃራይ ንከይህሉ ፃዕሪ ከምዘድሊ ኣብሪሆም፡፡ ኣተሓሒዞም ምቅድዳሕ ናብ ዚሮ ክወረድ፣  መምህራን ምምላእ፣ብኽነት ክፍለ ግዜ ብምቅናስ ፓርላማ ተምሃሮ ምጥንኻርን ዝደግም ተምሃራይ ንከይህሉ ኣበርቲዖም ከምዝሰርሑ ኣረጋጊፆም፡፡ ኣብቲ መድረኽ ኣመራርሓ ትምህርቲ፣ ርእሳነ መምህራን፣መምህራንን ወመሕን ዝተሳተፉ እንትኾኑ ነቲ ተምሃራይ ከብቕዕ ዘኽእል ናውቲ ኣለናዶ፣ትሕዝቶ መፃሓፍትና ነቲ ሸቶ ዘተግብሩ ድዮም፣ ሕድ ሕድ መምህር ነናይ ባዕሉ ሕቶ ስለዘውፅእ ንምግምጋም ኣየፀግምን ዶ፣ ወዘተ ዝበሉ  ስግኣታት ተላዒሎም ካብ መድረኽ ምላሽ ተውሂብዎም እዩ፡፡
