ኣብታ ወረዳ ካብ ዝርከባ 67 ኣብያተ ትምህርቲ ዝተወፃፅኡ መምህራን፣ ርእሰ መምህራንን ኪኢላታት ትምህርትን ኣብ ከተማ ዕዳጋ ዓርቢ ኣብ ዝተኻየደ 1ይ ዙር ኮንፈረንስን ተግባራዊ መፅናዕትን ምርምርን እንትዛዘም ከምዝገለፅዎ ኣብታ ወረዳ ዝረአ ዘሎ ፀገም ፅሬት ትምህርቲ ብዘላቅነት ንምፍታሕን ዝሓሸ ፍልጠት ዝወነነ ተማሃራይ ንምፍራይን ብምርምርን መፅናዕትን ተሓጊዞም ውፅኢት ንምምፃእ ድልውነቶም ኣረጋጊፆም፡፡ኣብ ወረዳ ወርዒለኸ ተኸታታሊ ተግባራዊ መፅናዕቲ ብምክያድ ፀገም ፅሬትን ሰለጤንን ትምህርቲ ንምፍታሕ ከምዝሰርሑ መምህራንን ኪኢላታት ትምህርትን እታ ወረዳ ገሊፆም፡፡ኣብቲ ኮንፈረንስ ዝተሳተፉን መፅናዕቲ ዘካየዱን መምህር ዜናዊ ገ/ሂወትን መምህር ደሃብ መሓመድን ሕድሕድ መምህር ብወነን ብህልኽን ተላዒሉ ፀገም ተምሃሮ ፈልዩ እንተፈሊጡን መፍትሒ እንተቐሚጡን ፅሬት ትምህርቲ ንምርግጋፅ ከምዝካኣል ብዝገበርዎ ተግባራዊ መፅናዕቲ ከምዘረጋገፁ እቲ ዝዓበየ ፀገም ትሑት ውፍይነት መምህራን ከምዝኾነ ተዛሪቦም፡፡ሓላፊ ቤት ፅሕፈት ትምህርቲን ምክትል ዋና ኣማሓዳርን ወረዳ ወርዒ ለኸ ኣይተ ስምኦን ገ/የሱስ እቲ ኣብ ዝተፈላለያ ኣብያተ ትምህርቲ ዝተኻየደ ተግባራዊ መፅናዕቲ ፀገም ፅሬት ትምህርቲ እታ ወረዳ ብትኽክል ዘመላኽታ ከምዝኾነ ገሊፆም፡፡እቲ ኣብ ፅሬት ትምህርቲ ዘሎ ፀገም፣ ምትሓት ውፅኢት ተማሀሮን ግደ መዳርግቲ ኣካላትን እንታይ ክኸውን ከምዘለዎ ንምፍታሕ ዓሊሙ ዝተዳለወ ኮንፈረንስ ካብ 67 ኣብያተ ትምህርቲ እታ ወረዳ ዝተወፃፅኡ ልዕሊ 320 መምህራን፣ ርእሰ መምህራንን ስፖርቫይዘራትን ዝተረኸቡ እንትኸውን 11 ዝተፈላለዩ መፅናዕቲታት ብዝተፈላለዩ መምህራን ቀሪቦም እዮም፡፡   
