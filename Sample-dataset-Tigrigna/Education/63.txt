ኣብ ከተማ ዓድዋ ብልዕሊ 14 ሚሊየን ብር በጀት ህንፀት ማእኸል መሰልጠኒ ሙያን ቴክኒክን ይሳለጥ ከምዘሎ መተሓባባሪት እቲ ትካል ገሊፀን፡፡ እቲ መሰልጠኒ ማእኸል ልዕሊ 1000 ተማሃሮ ተቐቢሉ ከተኣናግድ ዝኽእል እዩ፡፡መተሓባባሪት ማእኸል መሰልጠኒ ሙያን ቴክኒክን ንግስተ ሰባ ዓድዋ መምህር ኪሮስ ገ/ሂወት ከምዝገለፀኦ መንግስቲ ክልል ትግራይ፣ ምምሕዳር ከተማ ዓድዋን ህዝብን ብምትሕብባር ብዝተመደበ በጀት ህንፀት ማእኸል መሰልጠኒ ሙያን ቴክኒክን ይሳለጥ ኣሎ፡፡እዚ ኣብ 2003 ዓ.ም ህንፀቱ ዝተጀመረ መሰልጠኒ ማእኸል ቤተ-ንባብ፣ወርክሾፓት፣መምሃሪ ክፍሊታት፣መክዝንን ኣብያተ ፅሕፈትን ዘጠቓለለ በዓል 12 ብሎክ ህንፃ እዩ፡፡ እዚ ህንፀቱ ኣብዚ ሕዚ እዋን 40 ሚኢታዊ ተወጊኑ ዘሎ ማእኸል መሰልጠኒ ሞያን ቴክኒክ ንግስተ ሳባ ዓድዋ ኣብ መወዳእታ ወርሒ 2004 ዓ.ም ህንፀቱ እንትዛዘም ልዕሊ 1 ሽሕ ተማሃሮ ተቐቢሉ ኣብ ምችውን ዘበናዊ ኣብ ዝኾነ ህንፃን ከይዲ ምምሃር ምስትምሃር ንምስላጥ ከምዝሕግዝ መምህር ኪሮስ ሓቢረን፡፡እዚ ማእኸል መሰልጠኒ ኣብ ዝተተሓዘሉ እዋን ንክዛዘም ህዝቢ ብፍላይ ሰብሃብቲ፣ ተወለድቲ እቲ ከባቢን ተማሃሮ ነበር ንግስተ ሳባን ዝለዓለ ተሳትፎ ክግብሩ ዝፀውዓ እተን መተሓባባሪት ኣብዚ ሕዚ እዋን ዝረኣ ዘሎ ድልየትን ጠለብን ሙያን ቴክኒክን ብግቡእ ምላሽ ንምሃብ ህንፀት እዚ ትካል ወሳኒ ከምዝኾነ ተዛሪበን፡፡ ኣብዚ ሕዚ እዋን ማእኸል መሰልጠኒ ሙያን ቴክኒክን ንግስተ ሳባ ዓድዋ ብስሩዕን ብምሸታውን ንልዕሊ 950 ተማሃሮ ተቐቢሉ ኣብ ምትእንጋድ ከምዝርከብ ሓቢረን፡፡
