ካብ ብሉፃት ኣብያተ ትምህርቲ ትግራይ ዝተረኸቡ ብሉፃት ተመኩሮታት ብምግፋሕ ኣብ ምርግጋፅ ፅሬት ትምህርቲ ዝለዓለ ዝላ ንምምዝጋብ ቢሮ ትምህርቲ ክልል ትግራይ ጠንኩራ ከምትሰርሕ ኣፍሊጣ፡፡  ካብ 20  ብሉፃት ኣብያተ  ትምህርቲ ትግራይ ብንጥፈታት ተምሃሮን መምህራነን ዝተሰርሑ ስራሕቲ መምሃሪ ሓገዝን ውፅኢት ፈጠራታትን ኣብ ከተማ መቐለ ኣብ ዝካየድ ዘሎ ፌስቲቫል ትምህርቲ ንምርኢት ዝቀረበ እንትኸውን እቲ ምርኢት ሓላፊት ቢሮ ትምህርቲ ትግራይ ወ/ሮ ፈትለወርቅ ገ/ሄር መሪቀን ከፊተንኦ፡፡ እቲ ን 3 መዓልታት ዝፀንሕ ምርኢት ትምህርቲ ብደረጃ ክልል ንፈለማ እዋን ይካየድ ከምዘሎን ጉዕዞ ምዕባለ ትምህርቲ ትግራይ ዘመላክት ከምዝኾነ ዝሓበራ ኣብ ቢሮ ትምህርቲ ትግራይ ወናኒት ኣውራ ከይዲ ስራሕ ምርግጋፅ ስታንዳርድን ፅሬትን ትምህርቲ ወ/ሮ ኣለም ነጋ ኣብ እዋን ስርዓት ደርግ ሒደት ቁፅሪ ዝነበረን ኣብያተ ትምህርቲ ትግራይ ብውፅኢት ስርዓት ፌደራሊዝም ልዕሊ 2000 ክበፅሓ ከምዝከኣላን ዝህብኦ ግልጋሎት ትምህርቲ ፅሬቱ ካብ ግዘ ናብ ግዘ ብምምሕያሽ ብፍልጠትን ስነ-ምግባርን ብቁዓት ተምሃሮ ኣብ ምፍራይ ከምዝርከባ ሓቢረን፡፡ መንግስቲ ፅሬት ትምህርቲ ንምምሕያሽ 6 ፓኬጃት ትምህርቲ ተግባራዊ ካብ ዝገብር ልዕሊ 3 ዓመት ከምዘቁፀረን ኣብቲ ትግበራ ዘበረታትዕ ለውጢ ተመዝጊቡ እዩ ዝበላ ወ/ሮ ኣለም ኢትዮጵያ እትክተሎ ዘላ ፖሊሲ ልምዓትን ምንጋስ ሰናይ ምምሕዳርን ብዝበለፀ ንቅድሚት ዘስጉም ዝተምሃረ ሓይሊ ብብቅዓት ንምፍራይ ከምዚ ዝብለ ምርኢት ኣድላይ ከምዝኾነ ሓቢረን፡፡ኣብቲ ምርኢት ፌስቲቫል ትምህርቲ ዝረኸብናዮም መምህር  ሓዱሽ ማሳን መምህር ኣልማዝ ረዳን ኣብ ዝሃብዎ ሪኢቶ እተን ኣብያተ ትምህርቲ ዘገርምን ዘምህርን ስራሕቲ ሒዘን ከምዝቀረባን ኣብተን ኣብያተ ትምህርቲ ዝተርኣዩ ብሉፃት ስራሕቲ ናብ ኣብያተ ትምህርትና ብምትእትታው ዕብየትን ምዕባለን ኣብያተ ትምህርቲ ትግራይ ናብ ዝለዓለ ብርኪ ክነብፅሕ ኢና ክብሉ ገሊፆም፡፡ኣብቲ ምርኢት ፌስቲቫል ትምህርቲ ዝቀረቡ ዝተፈላለዩ ምህዞታት መምህራንን ተምሃሮን ብተመልከቲ ዝለዓለ ናእዳ ከምዝረከቡን ፌስቲቫል ትምህርቲ ትግራይ ካብ 8-10 ታሕሳስ ብዝተፈላለዩ ምድላዋት ቀፂሉ ከምዝቅንይ ካብቲ ዝወፀ መርሃ ግብሪ ንምፍላጥ እዩ፡፡
