ማእከል መሰልጠኒ ሞያን ቴክኒክን ንግሰተ ሳባ 344 ሰልጠንቲ ብደረጃ ሰለስተን ብደረጃ ኣርባዕተን ኣመሪቁ፡፡ ርእሰ መምህር ማእከል መሰልጠኒ   ሞያን ቴክኒክን ንግሰተ ሳባ መምህር ኪሮስ ገ/ሂወት ኣብ 2001 ዓ.ም ብ14 ሞያታት 539 ተምሃሮ ብቐትሪ 395 ብምሸታዊ ተቐቢሉ እናሰልጠነ ዝፀንሐ እንትኸውን ብዝተፈላለያ ምኽንያት ትምህርቶም ዘቋረፁን ናይ ትምህርቲ ዕድል ዝሰኣኑን 7235 ብሓፂር ስልጠና ብምሃብ ሓዱሽ ናይ ስራሕ ዕድል ኣብ ምፍጣር  ደቀቅትን ኣናእሽተይ ንግዲ ትካላት ኣብ ምጥንኻርን ዓብይ ስራሕ እናሰርሐ መፂኡ እዩ፡፡  225 ደቂ ኣንስትዮ ዝርከብኦም 344 ተምሃሮ እንትነምርቕ ካብዚኣቶም 39 ብደረጃ ሰለስተ 305 ድማ   ብደረጃ ኣርባዕተ ነመርቕ ኣለና፡፡   ተመረቕቲ ሒዝክዎም ዘለኹም ደረጃን ክእለትን  ኢትዮጵያ ክተመዝግቦ እትደልዮ ዘላ ቁጠባውን ቴክኖሎጂካውን ዕብየት መበገሲ እምበር ናይ መወዳእታ ስልጠናኹም ከምዘይኮነ ተረዲእኹም ካብታ ዝተመረቅኩምላ ዕለት ጀሚርኩም ተወሳኺ ደረጃን ክእለትን ንምሓዝ ዓብይ ፈተና ክትሓልፉን ንባዕልኹምን ንዓድኹምን መርኣያ ክትኾኑ ትፅቢት ይግበረልኩም ክብሉ ገሊፆም፡፡ብመሰረት ፖሊስን ስትራተጂን ቴክኒክን ሞያን ቀፃሊ ዕብየት ንምርግጋፅ መረጋገፂ ብቕዓት ፈተና ምውሳድን ምሕላፍን ትፅቢት ዝግበረልኩም ምኳኑ እናሓበርኩ ትካልና ኣብ ትግራይ ካብ ዝርከባ ሞያን ቲክኒክን ብቕዓት መረጋገፂ ማእኸላይ ሓንቲ ብምኳና ኣብ 2002 ዓ.ም ፈተና ብቕዓት መረጋገፂ ካብ ዝወሰዱ ተምሃሮ 30 ሚኢታዊ ዝሓለፉ እንትኾኑ እዚ ምስቲ ትካልና ዘለዋ ሕፅረት ዝሓሸ ስራሕ ተሰሪሑ ዝተረኸበ እንትኾን ኣብ ቀፃሊ ትካልና ዘለዎ ፀገም ፈቲሑ ዝለዓለ ውፅኢት ከምእንረክብ ዘጠራጥር ኣይኮነን ዝበሉ መምህር ኪሮስ ደረጅኡ ዝሓለወ ትካል ንምህናፅ ክልል መንግስቲ ዝከኣሎ ፃዕሪ ይገብር ከምዘሎን ምምሕዳር ከተማ ዓድዋ እውን 51,000 ሜትር ካሬ መሬት ከምዝሃበ ሓቢሮም፡፡  
