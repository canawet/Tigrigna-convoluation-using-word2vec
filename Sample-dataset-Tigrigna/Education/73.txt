ኣብ ወረዳ ዓድዋ ኣብ ዝርከባ 20 ቀዳማይ ብርኪ ኣብያተ ትምህርቲ ዝተጀመረ ከይዲ ምምሃር ምስትምሃር ልፍንቲ ውፅኢታዊ ከምዝኾነ ምክትል ኣማሓዳርን ሓላፊ ቤት ፅሕፈት ትምህርቲ እታ ወረዳ ኣይተ ጌታሁን ገዳ ኣፍሊጦም፡፡  ፅሬት ትምህርቲ ብምርግጋፅ ተምሃሮ ብክእለት፣ ፍልጠትን  ስነ-ምግባርን ብቁዓት ኮይኖም ንክወፁን ኣብ ስራሕቲ ልምዓትን ምንጋስ ሰናይ ምምሕዳርን ብምውፋር ዜግነታዊ ግብኦም ንክዋፅኡ ግደ መምህራን ዝዓዘዘ እዩ፡፡ መምህራን ንተምሃሮ ብዝህብዎምን ብዝከታተልዎምን ከይዲ ምምሃር ምስትምሃር ኣብ ውፅኢት ዝመፅእ ለውጢ ድማ ግሁድ እዩ፡፡ኣብ ወረዳ ዓድዋ ኣብ ዝርከባ 20 ቀዳማይ ብርኪ ኣብያተ ትምህርቲ ዝርከባ ካብ 1ይ - 4ይ ክፍሊ መምህራን ብልፍንቲ የምህሩ ከምዘለውን እዚ ሜላ ኣመሃህራ ድማ ኣብ ውፅኡትን ስነ-ምግባርን ተምሃሮ ኣወንታዊ ለውጢ የምፅእ ከምዘሎ ምክትል ዋና ኣመሓዳርን ሓላፊ ቤት ፅሕፈት ትምህርቲን ወረዳ ዓድዋ ኣይተ ጌታሁን ጋዳ ገሊፆም፡፡ኣብ ሓደ ክፍሊ ዝመሃሩ ተምሃሮ ዝሰርሕዎም ንጥፈታት ንምክትታልን ንምእራምን ሓደ መምህር ዝሰርሖም ዝነበረ ስራሕቲ ክንድቲ ዝድለ ዕውት ከምዘይነበረን ሐዚ ግን ክልተ መምህራን ኣብ ሓደ ክፍሊ ክምህሩ ብምግባር ዝሓሸ ፍልጠት ንክጭብጡ ይስራሕ ከምዘሎ ድማ ኣረዲኦም፡፡ ኣብታ ወረዳ ካብ ዝርከባ ኣብያተ ትምህርቲ ሓንቲ ዝኾነት ምሉእ ቀዳማይ ብርኪ ቤት ትምህርቲ ገንደብታ ኣብ ምምሃር ዝረከብናዮም መምህር ኣወጣሽ መምህር ከምዝበልዎ ካብ ኣገባብ ሜላ ኣመሃህራ ብልፍንቲ ምምሃር ሓደ ከምዝኻነን ተምሃሮ ንምቁፅኀርን ንምሕጋዝን ምችው ብምኳኑ ኣብ ቤት ትምህርቶም ተግባራዊ ብምግባር ዝሓሸ ስራሕ ክስርሑ ከምዝከኣሉ ኣብሪሆም፡፡ተምሃሮ ኣፀደ ወልዱን ኣረጋዊ ብርሃነን ብወገኖም ብሓደ መምህር ጥራኸ ዝወሃበና ዝነበረ ትምህርቲ ብክልተ መምህር ክወሃበና ምክኣሉ ክፍሊ ዕዮን ገዛ ዕዮን ብዝግባእ ክነአርምን ትምህርትና ከይተሰላቸና ክንከታተል ሓጊዙና እዩ ክብሉ ገሊፆም፡፡ወረዳ ፅሬት ትምህርቲ ንምርግጋፅ 6 ፓኬጃት ትምህርቲ ተግባራዊ ብምግባር ብክእለት ፍልጠትን ስነ-ምግባርን ብቁዕ ዝኾነ ተምሃራይ ንምፍራይ ኣብ 52 ኣብያተ ትምህርቲ ዓበይቲ ስራሕቲ  ይሰርሑ ከምዘለው ኣይተ ጌታሁን ኣፍሊጦም፡፡
