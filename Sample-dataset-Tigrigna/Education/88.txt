ኣብ ዞባ ደቡብ ትግራይ ወረዳ ራያ ዓዘቦ ኣብ መንጐ ዝርከቡ ኣብያተ ትምህርቲ ሓድነት፣ምህዝነትን ንምፍጣርን ብሉፃት ተሞክሮ ምግፋሕ ክከኣል ፌስቲቫል ውድድር ስፖርት ከምዝተኻየደ ቤት ፅሕፈት ጉዳይ መናእሰይን ስፖርትን ኣፍሊጡ፡፡ሓላፊ ቤት ፅሕፈት ጉዳይ መናእሰይን ስፖርትን ወረዳ ራያ ዓዘቦ ኣይተ ኣሸናፊ ሃይሉ ከምዝገለፅዎ ኣብቲ ወረዳ ዝተኻየደ ፌስቲቫል ውድድር ስፖርት ኣብ መንጐ ኣብያተ ትምህርቲ፣ጣብያታትን ውልቐ ክለባት ድልዱል ሓድነትን ምሕዝነት ብምፍጣር ብሉፃት ተሞክሮታት ንምግፋሕን ተተኻእቲ ተፃወቲ ንምፍራይ ዓሊሙ ኣብዚ ቅነ ንክልተ ማዓልቲ ብብርኪ እቲ ወረዳ ከምዝተኻየደ ኣፍሊጦም፡፡ ኣብ ወረዳ ራያ ዓዘቦ ከተማ መኾኒ ዝተኻየደ ፌስቲቫል ውድድር ስፖርት ኣብ መንጐ 24 ኣብያተ ትምህርቲ፣ 2 ጣብያታትን ሓደ ውልቐ ክለብ ብኣትሌቲክስ ደቂ ተባዕትዮ ካብ 100 ክሳብ 5 ሽሕ ሜትሮ ብደቒ ኣንስትዮ ካብ 100 ክሳዕ 1500 ሜትሮ ከምኡውን ብደቒ ተባዕትዮ ኩዕሶ እግርን መርበብን ዝላ ቅድሚትን ብርኽን ብርክት ዝበሉ መፍቐርትን ማህበረሰብ  ስፖርት ኣብ ዝተረኸብሉ ከምዝተኻየደ ኣይተ ኣሸናፊ ገሊፆም፡፡  ኣብቲ ዝተኻየደ ፌስቲቫል ስፖርት ብ1500 ሜትሮ ቅድድም ጉያ ደቒ ኣንስትዮ ዛፉ ካሳ፣ ማርያም ኣማረን ኣልጋነሽ ጥጋቡ ካብ ጣብያ ሓደ አልጋ፣ ብ5 ሽሕ ሜትሮ ደቒ ተባዕትዮ ድማ ደመቐ ካሰው ካብ ኩኩፍቶ፣ ሓየሎም ኣብርሃ ካብ ቡቲክ ኣዋሽ፣ ምናለ ብርሃኑ ካብ ደጎል ቤት ትምህርቲ ካብ 1 ክሳዕ 3ይ ዝወፁ እንትኸውን ብዝላ ቅድሚት ደቒ ተባዕትዮ ጃዕፋር መሓመድ፣ኣታኽልቲ ወ/ጀወርግስን ብርሃኑ ረዳኢ ካብ ጣብያ ኩኩፍቶ፣ ብዝላ ብራኸ  ኑርሑሴን ረብሶን መሐመድ ኣሚን፣ካብ ጣብያ ወራባየ ኣባዲ ጎዲፈይ ካብ ላዕላይ ባሮ  ካብ 1ይ ክሳዕ 3ይ ዝለዓለ ንሕንሕ ብምክያድ ከምዝተፃወቱ እቶም ሓላፊ ሓቢሮም፡፡ብኩዕሶ እግሪ ጋንታ ቤት ማዘጋጃ ከተማ መኮኒ፣ ደጎልን ባላ ሙሉእ ቀዳማይ ብርኪ ቤት ትምህርቲ ብኩዕሶ መርበብ ጨርጨር መቻረን ኩኩፍቶ ቐዳማይ ብርኪ ቤት ትምህርቲ ካብ 1 ክሳብ 3 ዝወፁ እንትኸውን ብሓፈሻዊ ስፖርታዊ ንሕንሕ ካብ 1 ክሳዕ 3 ወፂኦም ንዝተዓወቲ ዝተዳለወ ሽልማት ፅዋዕን ናይ ተሳትፎ ወረቐት ምስክር ካብቲ ዕለት ናይ ክብሪ ኣጋይሽ ከምዝተቐበሉ ኣይተ ኣሸናፊ ሃይሉ ኣመልኪቶም፡፡
