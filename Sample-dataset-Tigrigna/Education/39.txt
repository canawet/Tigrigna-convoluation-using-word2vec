ቴክኒክን ሞያን መሰልጠኒ ማእኸል ከተማ ኣክሱም ብ16 ዘፈር ሞያታት ዘምሀሮም 517 ተምሃሮ ኣመሪቑ፡፡ቴክኒክን ሞያን መሰልጠኒ ማእኸል ኣክሱም ካብ ዝጣየሽ ጀሚሩ ብዝተፈላለዩ ሞያታት ሓፂርን ነዊሕን ስልጠና ብምሃብ ልዕሊ 8000 ተምሃሮ ኣመሪቑ እዩ፡፡   ቴክኒክን ሞያን መሰልጠኒ ማእኸል ኣክሱም ብደረጃ 3ን 4ን ብምሸታዊን መዓልታዊን ዘምሃሮም 182 ደቂ ኣንስትዮ ዘርከበኦም 517 ተምሃሮ ኣመሪቑ እዩ፡፡ኣብ ከተማ ኣክሱም ኣዳራሽ ቤት ማዘጋጃ ዝተኻየደ ስነ ስርዓት ምረቓ ናይቲ መሰልጠኒ ማእኸል ስራሕ መካየዲ መምህር ገ/ኪዳን ገ/መድህን ኣብ ዝሃብዎ መብርሂ እቲ ሞያ መሰልጠኒ ብኮንስትራክሽን፣ ኢንፎርሜሽን ቴክኖሎጂ፣ ቢዝነስን ካልኦት ሞያታት እናሰልጠነ ይርከብ፡፡ኣፍቲ መሰልጠኒ ሞያን ቴክኒክን ዝማሃሩ ተምሃሮ ብዝተማሃርዎ ሞያ ብቕዓት መረጋገፂ ፈተና ከምዝወሃቦምን ዝገለፁ እቶም ስራሕ መካየዲ ቅድሚ ሕዚ ኣፍቲ ኮሌጅ ተመሪቆም ዝወፁ ተምሃሮ ብግሎም፣ ብማሕበርን ኣብ መንግስታውን ዘይመንግስታውን ትካላት ተቆፂሮም ኣብ ምስራሕ ከምዝርከቡ ገሊፆም፡፡ እዞም ሕዚ ተመሪቆም ዝወፁ ዘለው ተምሃሮ ንቀፀልቲ 5 ዓመት ክሰርሑ ተተሊሞም ዘለው ትልሚ ዕቤትን ትራንስፎርሜሽንን ኣብ ምትግባር ቅሉዕ ተግባ ከምዝህልዎም ንባዕሎም ድማ ስራሕ ፈጠርትን ዕውታትን ክኾኑ መልእኽቶም ኣሕሊፎም፡፡ነቶም ተመረቕቲ ተምሃሮ ወኪሉ መብርሂ ዝሃበ ተምሃራይ ግደይ ወ/ማርያም ብወገኑ ኣብ ሃገርና ሱር ሰዲዱ ዝፀንሐ ድኽነትን ስእነት ስራሕን ንምቕራፍ መንግስቲ ዝገብሮ ዘሎ ፃዕሪ ብምድናቅ ሕዚ ሓንፂፅዎ ንዘሎ ትልሚ ዕቤትን ትራንስፎርሜሽንን እጃሞም ከምዘወፍዩ ቃል ኣትዮም እዮም፡፡ እዚ ዕቤትን ትራንስፎርሜሽንን ትልሚ ተግባራዊ እንትገብሩ ኣብ ዝተዋፈርሉ ዓውደ ስራሕ ዝረኽብዎ እቶት ብምቁጣብ ናይ ቁጠባ ባህሎም ብምዕባይ ውሕስና ምግቢ ንምርግጋፅ ኣበርቲዖም ከምዝፅዕሩ ኣብ ዘውፅእዎ መግለፂ ኣረጋጊፆም፡፡ ኣብ መወዳእታ ኣብ ምምሃር ምስትምሃር ፀብለልታ ንዘርኣዩ ተምሃሮ ሽልማት ተዋሂቡ እዩ፡፡
