ቐዳማይ ብርኪ ቤት ትምህርቲ ዋጃ ብ1960 ዓ.ም ሓጂ መሐመድ ዚያንን ግራዝማች ኣበራ በላይን ብዝተብሃሉ ነበርቲ ከተማ ዋጃ ከምዝተጣየሸን ሽዑ ካብ 1ይ -3ይ ብ60 ተምሃሮ ጀሚሩ ሕዚ ካብ 1ይ -8ይ ክፍሊ 1 ሽሕን 400 ተምሃሮ ተቐቢሉ ከይዲ ምምሃር ምስትምሃር ኣብ ምሃብ ዝርከብ ነባር ቤት ትምህርቲ እዩ፡፡ኣብ ወረዳ ራያ ኣላማጣ ከተማ ዋጃ ቅድሚ 43 ዓመታት ዝተሃነፀ 1ይ ብርኪ ቤት ትምህርቲ ንምሕዳስን ናብ ህንፃ ንምቕያርን ዘኽእል  ቴሌቶን መተኣኻኸቢ እቶት ከምዝተኻየደ ተፈሊጡ፡፡ ሓላፊ ቤት ፅሕፈት ትምህርትን ምክትል ዋና ኣማሓዳሪ ወረዳ ራያ ኣላማጣን ኣይተ ሃፍቱ ኪሮስ ኣብቲ እቶት መተኣኻኸቢ ቴሌቶን ተረኺቦም ከምዝገለፅዎ መስረቲ እቲ ቤት ትምህርቲ ብዝሓደሮም ተገዳሽነት ዝተጣየሸ ኮይኑ ብርክት ዝበሉ ሙሁራት ዘፍረየ ትካል እዩ፡፡ ይኹን እምበር ክሳብ ሕዚ ዝኾነ ሕድሳት ከይተገበረሉ ፀኒሑ እዩ ኢሎም፡፡ስለዝኾነ ድማ እቲ ቤት ትምህርቲ ንምህዳስን ናብ ህንፃ ንምቕያርን ኣብዝግበር ፃዕሪ ኩሉ ሕ/ሰብ ንጡፍ ተሳትፎ ክገብር  ኣይተ ሃፍቱ ተላብዮም፡፡ርእሰ መምህር እቲ ቤት ትምህርቲ መ/ህር ካሳ ኣድሃና ብወገኖም በቲ ቴሌቶን ካብ 250 ክሳዕ 300 ሽሕ ብር ንምትእኽኻብ መደብ ከምዘሎን ዛጊድ ልዕሊ 130 ሽሕ ብር ጥረ ገንዘብን ልዕሊ 30 ሽሕ ብር ዝግምቶም ኮምፒዩተራት ምስ ፕሪንተርን እቶት ከምዝተረኸበ ብምዝኽኻር ተወለድቲ እቲ ከባቢ ድማ 2 ብሎክ መምሃሪ ክፍሊ ሃኒፆም ንምርካር ቓል ከምዝአተወ ሓቢሮም፡፡በቲ ካብቲ ቴሌቶን ዝርከብ ገንዘብ እቶም ዝኣረጉ መምሃሪ ክፍልታት ናብ ህንፃ ንምስግጋርን ቤተ ፈተነን ቤተ ንባብ ቤ/ፅሕፈት መምህራንን ቐረብ መስተ ማይ ንምምላእ ፃዕሪ ከምዝግበር ኣፍሊጦም፡፡ተመሳሳሊ ኣብ ሃገር ሲውድን ዝነብሩ ደቒ መስራቲ ሼክ መሐመድ ዚያን ዝኾኑ ወ/ሮ ሃኒ መሓመድን ኣይተ ዓብዱ መሓመድን 20 ሽሕ ብር ዝሃቡ እንትኸውን ኣብ መላእ ዓለም ምስ ዝርከቡ ተወለድቲ ከተማ ዋጃ ብምርካብ ቐፃሊ ደገፍ ንምግባር ከምዝንቐሳቐሱን ኣመልኪቶም፡፡
