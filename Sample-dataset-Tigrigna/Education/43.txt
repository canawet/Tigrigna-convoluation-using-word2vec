ኢናክ ሃርድዌር ቴክኒዮሎጂ ኮሌጅ ብደረጃ 4 ዘምሃሮም 76 ተመሃሮ ንፈለማ እዋን ብዲፕሎማ ኣመሪቑ፡፡ ዲን ኢናክ ሃርድዌር ቴክኖሎጂ ኮሌጅ ኣይተ ሃፍቶም ተስፋስላሴ ምምራቅ እቶም ተምሃሮ እንተበስሩ ኣብ ዘስምዕዎ ዘረባ ድኽነትን ድሕረትን ንምውጋድ ኣብ ክልልና ዘሎ ሕፅረት በቲ ሞያ ዝተመሃረ ሓይሊ ሰብ ንምንካይ ዝለዓለ ግደ ስለዘለዎም ተመረቅቲ ግቡኦም ክፍፅሙ ኣገንዚቦም፡፡ናይቲ ዕለት ናይ ክብሪ ጋሻ ምክትል ከንቲባን ስራሕ ኣካያዲ ዋና ግልጋሎት ከተማ መቐለ ኣይተ ኪዱ ሃይለዝጊ ብትምህርቶም ፀብለልታ ንዘርኣዩ ሽልማት ምስሃቡ ብቴክኖሎጂ ዝማዕበለ ሓይሊ ሰብ ብምፍራይ ኮሌጃት ውልቀ ዝለዓለ ኣስተዋፅኦ ይገብራ ከምዘለዋን መንግስቲ ኣብ ጐኒ እተን ኮሌጃት ኮይኑ ዘድሊ ደገፍ ከምዝገብርን ገሊፆም፡፡ምክትል ሓላፊ ቤት ፅሕፈት ትምህርቲ ከተማ መቐለ ኣይተ ፍስሃ ታደሰ ብወገኖም ንተመረቕቲ ሰርትፊኬት ዝሃቡ እንትኾን ተመረቅቲ ብፅገና ፎቶ ኮፒ ሜሽን፣ ፕሪንተር፣ ኮምፒተር፣ፕሮጀክተርን ካልኦትን ብደረጃ 4 ብዲፕሎማ ዝተመረቑ እዮም፡፡ ኢናክ ሃርድዌር ቴክኖሎጂ ኮሌጅ ዝህቦ ትምህርቲ 30 ሚኢታዊ ብክልስ ሓሳብ 70 ሚኢታዊ ብተግባር ኮይኑ በቲ ሞያ ኣብ ክልልና ፈላማይ ምኳኑ ተገሊፁ እዩ፡፡ተወካሊ ተመረቅቲ ተመሃሮ ቴድሮስ በርሃ ዝረኸብዎ ትምህርቲ ናብ ሕ/ሰብ ወሪዶም ከምዘገልግልሉን ንዕብየት ሃገሮም ኣትሪሮም ከምዝሰርሑን ገሊፁ እዩ፡፡
