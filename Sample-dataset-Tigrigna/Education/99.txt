ብኢንፎርሜሽን ቴክኖሎጂ ብኤምኣይኤስ ብኦፊስ ኣድምንስትሬሽን ብባንኪንግ ኤንድ ፋይናንስ ንዝሓለፉ ሰለስተን ኣርባዕተን ዓመታት ከሰልጥኖም ዝፀንሐ 260 ተምሃሮ ዘመረቐ ኮሌጅ ማይክሮሊንግ ኢንፎረሜሽን ቴክኖሎጂ ብተምህርቶም ፀብለልታ ንዘርአዩ ሽልማት ሂቡ፡፡  እቲ ኮሌጅ ኣይተ ደስታ ኣበራ ኣብ ስነስርዓት ምረቓ ከምዝገለፅዎ ናይ ሎሚ ተመረቕቲ ካብቶም ካልኦት ፍልይ ዘብሎም ሃገርና ንሓሙሽተ ዓመት ዝሓንፀፀቶ ትልሚ ዕብየት ትራንስፎርሜሽን ክፍፅምሉ ዝኽእል ዕድል ሒዞም ዝወፁሉ ምዃኑም እዩ ኢሎም፡፡ ተመረቅቲ ካብቲ ኮሌጅ መባእታዊ ፍልጠት ሒዞም እዮም ዝወፁ፡፡ እቲ ዝለዓለ ፃዕሪ ዝጠልብ ክእለት ግን ናይ ባዕሎም እዩ ክኸውን ሎሚ ሃገርና ኣብ ለውጢን ስግግር ምዕባን ስለትርከብ ብኢንፎርሜሽን ቴክኖሎጂ ዝተመረቐ ሓይሊ ሰብ ትጠልበሉ ዘመን ብምዃኑ ዝተምሃርክምዎ ናብተግባር ተውዕልሉ  ባይታ ጥጡሕ እዩ ክብሉ ኣይተ ደስታ ሓቢሮም፡፡  ክፍሊ ቢዝነስን ኢኮኖሚክስን ዶክተር ሃይላይ ገ/ትንሳኤ ብወገኖም ተምሃሮ ኣብ ኮሌጅ ፀኒሖም ዝረኸብዎ ትምህርቲ ናብ ተግባር ብምልዋጥ ዓረሶምን ሃገሮምን ክልውጥሉ ኣብ ዝኽእሉ ስራሕ ክዋፈሩ ፀዊዖም፡፡ ኮሌጅ ማይክሮሊንግ ኢንፎርሜሽን ቴክኖሎጂ ብዲግሪ ንራብኣይ ጊዜ ብዲፕሎማ ንሻድሻይ ጊዜ ዘመረቐ ኮይኑ ሎሚ ዘበን ካብ ዘመረቖም 260 ተምሃሮ አተን 80 ሚኢታዊ ደቂ ኣንስትዮ ከምዝኾና ኣብቲ ዕለት ምረቓ ተገሊፁ፡፡                   
