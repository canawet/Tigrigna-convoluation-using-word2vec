ኣብ ዞባ ደቡብ ትግራይ ወረዳ ራያ ኣላማጣ ብሽም ስውእ ሜጀር ጄኔራል ሓየሎም ኣርኣያ ዝተሰየመ ቤት ትምህርቲ ብሰራዊት ምክልኻል ሃገር ከምዝህነፅ ተገሊፁ፡፡   ኣብታ ወረዳ ሞዴል ኣብያተ ትምህርቲ ፣መምህራን፣ ር/ መምህራንን ተምሃሮን ፅሬት ትምህርቲ ኣብ ምርግጋፅ ብዝነበሮም ዝለ ዓላ ተሳትፎ ተሸለምቲ  ምኳኖም'ውን ተፈሊጡ፡፡ እዙይ ዝተገለፀ ኣብዚ ቅነ ኣብታ ወረዳ ኣብ ዝተኻየደ ኮንፈረንስ ምርግጋፅ ፅሬት ትምህርቲ እዩ፡፡ ኣብቲ ዝተኻየደ ኮንፈረንስ ምክትል ዋና ኣማሓዳርን ሓላፊ ቤት ፅሕፈት ትምህርቲ ወረዳ ራያ ኣላማጣ ኣይተ ሃፍቱ ኪሮስ ከምዝገለፅዎ ኣብታ ወረዳ 19 ሞዴል ኣብያተ ትምህርቲ ምፍጣር ከምዝተኻአለ ኣፍሊጦም፡፡ሎም ዘበንውን መጠን ምቁራፅ ተምሃሮ ናብ ታሕቲ 1 ፐርሰንት ንምውራድ በዚ ኣቢሉ ኩለን ኣብያተ ትምህርቲ ናብ ሙሉእ ሞዴልነት ብምስግጋር ብኣተሓሳስባን ፍልጠትን ዝተሃነፀ ዜጋ ንምፍራይ ኣብ ህንፀት ልምዓታዊ ሰራዊት ትኹረት ተጌሩ ክስራሕ ከምዝግባእ ኣይተ ሃፍቱ ሓቢሮም፡፡ህዝቢ ብጉልበቱን ገንዘቡን ኣብ ህንፀት ኣብያተ ትምህርቲ ዝለዓለ ተሳትፎ ምክያዱ ዝገለፁ ኣይተ ሃፍቱ መንግስትን ማሕበር ልምዓት ትግራይ'ውን ፀገም ኣብያተ ትምህርቲ ንምፍታሕ ዝለዓለ ምርብራብ ምግባሮም ገሊፆም፡፡ተሓባባሪ ምምሕዳር ወረዳ ራያ ኣላማጣ ኣይተ ኣዋሽ ገሰሰ ብወገኖም ኣብታ ወረዳ ዘሎ ፀገም ኣብያተ ትምህርቲ ንምቕራፍን ዝፀንሐ ርክብ ህዝቢ ራያን ሓየሎምን ብዝበለፀ ንምጥንኻር ዓሊሙ ብሽም ስውእ ሜጀር ጀኔራል ሓየሎም ኣርኣያ ዝስየምን ብክፍለ ሰራዊት ፈንቅል ኣብ ጣብያ ታዶ ሓደ ቤት ትምህርቲ ክህነፅ ቃል ከምዝተኣተወ ኣፍሊጦም፡፡መንግስቲ፣ ህዝብን ገበርቲ ሰናይ ትካላት ይገብርዎ ዘለው ምርብራብ ምምሕያሽ ኣብያተ ትምህርቲ ብዝበለፀ ንምጥንኻር ኣካላት ኣመራርሓ ትምህርቲ ኣሓይሎም ክፅዕሩ ኣይተ ኣዋሽ ገሰሰ ኣተሓሳሲቦም፡፡ኣብቲ ዝሓለፈ ዓመት ፅሬት ትምህርቲ ንምርግጋፅ ኣብ ዝተኻየደ ስራሕቲ ዝለዓለ እጃም ዝነበሮም 10 ኣብያተ ትምህርቲ፣10 ሞዴል መምህራን፣10 ርእሰ መምህራንን 10 ተምሃሮ ዝተዳለወሎም ሽልማት ፅዋዕ፣ቆፎ ተንቀሳቃሲ ስልኪ መፅሓፍን ወረቐት  ምስጋናን ዝተቐበሉ እንትኸውን ኣብዚ ዓመት ፅሬት ትምህርቲ ንምርግጋፅ ቃል ብምእታው በዓል 19 ነጥብታት መግለፂ ቅዋም ብምውፃእ ንክልተ ማዓልቲ ልዕሊ 300 ተሳተፍቲ ክዝትይሉ ዝፅንሐ ኮንፈረንስ ትምህርቲ ከምእተወገነ ኣይተ ሃፍቱ ኪሮስ ኣመልኪቶም፡፡
