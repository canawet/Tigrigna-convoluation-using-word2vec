ኣብ ትምህርቲ ዝፈስስ መዋእለ ንዋይ እናፈረየን እናፍረየን ዝሓድር ሃፍቲ እዩ፡፡እዚ ተሞኩሮ እዚ ኣብ ዝለዓለ ጠርዚ ምዕባለ ዘለዋ ሃገራት ዓለም እውን ፈለማ ዝመረፅኦ መንገዲ ዜጋታትን ብት/ቲ ብምህናፅ ዝለዓለ ቴክኖሎጂ ክውንና ኪኢለን ብኡ ልክዕ ዕብየትን'ውን ብናህሪ ክስጉም ኽኢሉ እዩ፡፡ ኣብ ኢ/ያ ኢሉ'ውን ኣብ ክልል ትግራይ  ኣብ ዝሓለፈ 18 ዓመታት መንግስቲ ንትምህርቲ ዓብይ ትኩረት ሂቡ ብዝገበሮ ምንቅስቃስ ኩሉ ዜጋ ዕድል ት/ቲ ዝረኽበሉ ባይታ ኣብ ምፍጣር ዓበይቲ  ዓወታት ተመዝጊቦም እዮም፡፡ ኣብ ክልል ትግራይ ኣብ ህንፀት ትካላት ት/ቲ ዝሳለጡ ዘለው ስራሕቲ ምስቲ ትግራይ ብተደጋጋሚ ኲናትን ድርቕን እናተጠቕዓት ምፅናሓ ኣብ ርእሲ ኸዓ እዚ ዝበሃል መሰረተ ልምዓት ስለዘይነበረ እተን ዝርከበን'ውን ብተደጋጋሚ ጦርነት ዝዓነዋ ብምንባረን ኣብ ትግራይ ዝነበረ ፀገም ኣብያተ ት/ቲ ብመንግስቲ ጥራሕ ዝፍታሕ ኣይኮነን፡፡ኣብ ኩለን ጣብያታትን ቁሸታትን ዕድል ትምህርቲ ንምብፃሕ ደረጅኡ ዝሓለው ህንፃ ንምስራሕ ልዕሊ ዓቕሚ መንግስቲ ብምኳኑ ልዕሊ 700 መምሃሪ ክፍልታት ኣብ ዳስ ኮይነን እናምሀራ ፀኒሐን እየን፡፡ኣብ 2000 ዓ.ም ማሕበር ልምዓት ትግራይ ካብ ዳስ ናብ ክላስ ብዝብል መሪሕ ሓሳብ ኣብ ዘካየደቶ ቴሌቶን ሰብ ሃፍቲ፣ ኣብ ውሽጥን ወፃእን ዝነብሩ ኣባላት ማሕበር ልምዓት ትግራይ፣ መሓዙትን ፈተውቲ ህዝቢ ትግራይን ካልኦት ነዚ ልምዓት ዝድግፋ ወገናት ነቲ ዕላማ ደጊፎም  ብዝገበርዎ ምንቅስቃስ ዛጊድ ልዕሊ 400 ኣብያተ ትምህርቲ ናብ ዘመናዊ ህንፃ ክቕየራ ክኢለን እየን፡፡ ብውሕዱ ልዕሊ 100 ሽሕ ህፃናት ካብ ዳስ ወፂኦም ኣብ ደረጅኡ ዝሓለወ ህንፃ ክመሃሩ በቂዖም ኣለው፡፡እቲ ዝነበረ ፃምእ ትምህርቲ ንምርዋይ ሰገናት ካብ ንፋስን ቁርን ተናጊፎም ኣብ ህንፃ ንክመሃሩ ዝተገበሩ ዓበይቲ ፃዕርታት  ግደ ሰብ ሃፍቲ መተካእታ የብሉን፡፡ 
