ሞት ኣዴታትን ህፃናትን ንምንካይን ኤች ኣይቪ/ኤድስ ንምክልኻል በቢደረጅኡ ምስ ዝርከቡ ኣካላት ተዋዲዶም ብምስራሕ ለውጢ ንምምፃእ ከምዝንቀሳቐሱ ኣባላት ኣመራርሓ ዞባን ወረዳታትን ማሕበር ኣካል ጉድኣት ኩናት ትግራይ ገሊፆም፡፡እዞም ካብ ዞባታት ማእኸል፣ ሰሜን ምዕራብን ዝተፈላለያ ወረዳታት ዝመፁ ኣመራርሓ ማሕበር ጉድኣት ኩናት ትግራይ ቢሮ ጥዕና ክልል ትግራይ ኣብ ከተማ ኣኽሱም ኣብ ዘዳለዎ ተጠቀማይነትን ተሳትፎን ግልጋሎት ጥዕና ኣባል ጉድኣት ኩናት ትግራይ ኣብ ዝብል ዘተ ተረኺቦም ከምዝገለፅዎ፣ እቲ ክልል ግልጋሎት ጥዕና ንምስፋሕ ብፍላይ ሞት ኣዴታትን ህፃናት ንምንካይ ክሳብ ልምዓት ጉጅለ ብምውራድ ዝሰርሖም ዘለዉ ስራሕቲ ተስፋ ዝህብን ውፅኢታውን’ዮም፡፡በቢደረጅኡ ምስ ዝርከቡ መሓውር ጥዕናን ኣመራርሓን ብማሕበሮም ኣቢሎም ይኩን ብውልቆም ተዋዲዶም ብምስራሕ ሞት ኣዴታትን ህፃናትን ንምንካይን ኤች ኣይቪ ኤድስ ንምክልካልን ዝተትሓዘ ሽቶ ንምዕዋት ከምዝረባረቡ ዝገለፁ እዞም ኣካል ጉድኣት ብዘለዎም ዓቕሚ ሕ/ሰብ ብምምሃርን መርኣያ ብሙኳንን ኣበርቲዖም ከምዝሰርሑ’ውን ኣረጋጊፆም፡፡ካብ መንጎ ተሳተፍቲ ሓላፊ ማሕበር ኣካል ጉድኣት ኩናት ትግራይ ዞባ ማእኸል ኣይተ ሙላው ነጋን ካብ ዞባ ምዕራብ ወረዳ ወልቃይት ዝመፀ ኣካል ጉድኣት በርሀ ገ/መድህን ከምዝገለፅዎ ሞት ኣዴታትን ህፃናትን ምንካይን ኤች ኣይቪ ኤድስ ምክልካልን ዋናን ኩሉ ሕ/ሰብ ከምዝኾነን ኣካል ጉድኣት ኩናት’ውን ውራይ እዩ ድሕሪ ምባል ነዚ ንምዕዋት ኣበርቲዖም ከምዝሰርሑ ኣረጋጊፆም፡፡ ተሳትፎ ኣካል ጉድኣት ኩናት ትግራይ ኣብ ኩሎም መደባት ንክዓቢ ዝግበር ዘሎ ምንቅስቓስ ኣዝዩ ከምዘሓጎሶም ዝገለፁ እዞም ወገናት ብፍላይ ተሳትፎን ተጠቃማይነትን ግልጋሎት ጥዕና ክብ ንምባል ንኣካል ጉድኣት ኩናት ነፃ ሕክምና ኣብ ምፍቃድ መንግስቲ ክልል ትግራይ ብዝወሰዶ ተበግሶ ከምዝተሓበኑን ኩሎም መደባት ጥዕና ንምዕዋት መርኣያ ኮይኖም ከምዝሰሑ ውን ሓቢሮም፡፡ ኣብቲ ዘተ ዝተረኸቡ ሓላፊ ቢሮ ጥዕና ክልል ትግራይ ኣይተ ሓጎስ ጉደፋይ ኣካል ጉድኣት ግልጋሎት ጥዕና ክረኽቡ ምግባር ጉዳይ ክብሪ ጀጋኑ ከምዝኾነን ብርክት ዝበሉ ወገናት ብዘይካ መድሓኒት ክንቀሳቀሱ ዘይኽእሉ ሙኳኖም ሰለዝፍለጥን ተሳትፎን ተጠቃማይነት ክብ ምባል ወሳኒ ከምዝኾነ ገሊፆም፡፡ 
ኣብ ትግራይ ኣብ ዝሓለፈ ዓመታት 14 ሆስፒታላት፣ 213 ጣቢያታት ጥዕና፣ 613 ኬላታት ጥዕና ተሃኒፆም ግልጋሎት ህይቡ ከምዘለዉ ዝገለፁ ኣይተ ሓጎስ ኣብ’ቲ ክልል ግልጋሎት ጥዕና ንምስፋሕ ሞት ኣዴታትን ህፃናትን ንምንካይን ኤች ኣይቪ ኤድስ ንምክልካልን ማሕበር ኣባል ጉድኣት ኩናት ትግራይ ሓዊሱ ተሳትፎ ኩሎም ውዳበታትን መዳርግቲ ኣካላትን ወሳኒ ከምዝኾነን ብፍላይ እዚ ማሕበር ኣብዚ ተጀሚሩ ዘሎ ምንቅስቃስ ጉጅለ ደቂ ኣንስትዮ ሓጋዛይ ተርኡ ንክፃወት ፃውዒት ኣቕሪቦም፡፡ ኣብዚ ካብ ግንቦት 21/2004 ዓ.ም ጀሚሩ ንተኸታተልቲ ሰለስተ መዓልትታት ዝተኻየደ ዘተ ካብ ዞባታት ምዕራብ፣ ማዕኸልን ሰሜን ምዕራብ ዝመፁ ኣመራርሓ ኣባል ጉድኣት ኩናት ትግራይ ተረኺቦም’ዮም፡፡   
