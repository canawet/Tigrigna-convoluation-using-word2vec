ብርግፅ  “ሕርሻ ዝመርሖ ኢኮኖሚ” ኣብ ዝብል ኣጀንዳ፣ ብዛዕባ “ሕርሻ” ምዝራብ ማለት ብዛዕባ “መስኖ” ምዝራብ ማለት እዩ ኢልና ኢና። ይኹን እንበር ኣብ ሕርሻ ዝመፅእ ዝላ፣ ካብ ናይ መስኖ ቓላይ ቐጠታ ብዝለምዑ ኣሕምልቲ ወይ ኣዝርእቲ ዝልካዕ ጉዳይ ግን ኣይኮነን። “ዕብየት ሕርሻ” ኩለ መዳይ እዩ። ሕርሻ ክዓቢ እንተኾይኑ ሃፍቲ ተፈጥሮ ትኹረት ክረክብ ኣለዎ። ኩነታት ሃፍቲ እንስሳ ካብዚ ፈሊኻ ዝረአ ኣይኸውንን። ምስሳን መፍረያይነትስ እንካ (ብኣዝመራን ብመስኖን) ብዓብዪኡ ኣሎ። ዘይሩ ዘይሩ ኩሎም ተመጋገብቲ ስለዝኾኑ ግን ነፃፂልካ ምርኣይ ዝከኣል ኣይኮነን። ሃፍቲ ተፈጥሮ ዝዕቀብ ወይ ዝጉልብት፣ ካብ ስዲ ጋህፅን ካብ ለበዳን ክኽለል እንተተገይሩ እዩ። ለበዳን ስዲ ጋህፅን ዝተርፍ ከዓ እንስሳታት ኣሲርካ ካብ መስኖን ባዕልኻ ካብ ዘፍረኻዮ ሳዕርን ክትቅልብ እንተኽኢልካ እዩ። ኣዝርእትን ኣትክልትን ደጋጊምካ ምፍራይ ዝከኣል መስኖ እንተሃልዩ ጥራሕ እዩ። መስኖ ምፍጣር ዝከኣል እውን ገፀ መሬት ኮነ ከርሰ መሬት ማይ እንትህልዎ እዩ።ገፀ መሬት ይኹን ከርሰ መሬት ማይ ዝህልዎ ከዓ ሃፍቲ ተፈጥሮ እንተጎልቢቱን ማይን ደበናን ናይ ምፍጣር ዓቕሚ ዘለዎ ከባቢ እንተተጋሂዱ ጥራሕ እዩ። እዙይ ስለዝኾነ ሕርሻ ዝዓቢ ኩሎም (መስኖ፣ ሃፍቲ ተፈጥሮ ኮነ ሃፍቲ እንስሳ) ብማዕረ ትኹረት ተዋሂቡዎም እንተተሰሪሑሎም ጥራሕ ይኸውን።
ነዙይ እውን እዩ ውድብና ህወሓት ኣብ መበል 12 ውድባዊ ጉባኤኡ፣ ኩለ መዳይ ሰራዊት ሕርሻ ብምህናፅ፤ ፍርያት ዝራእቲ ብ8 ምኢታዊ፣ ፍርያት ሃፍቲ እንስሳ ብ8.5 ምኢታዊ፣ ፍርያት ሽፋን መስኖ ብ60 ምኢታዊ ክዓቢ ተሓራሳይ መሬትና ብፍርያት ክሽፈን ከም ትልሚ ሒዙ ክንቀሳቐስ ኣንፈት ሒዙ ክሰርሕ ዝፀንሐ። ስራሕቲ መስኖ ብ60 ምኢታዊ ክዓቢ ዝተደለየሉ ቀንዲ ምኽንያት፣ ሕርሻዊ ስራሕቲ ክልልና ማእኸሎም ማይን ማይን ክኾኑ ዓብዪ ትኹረት ስለዝተወሃበ እዩ። በዚ መሰረት ድማ ኣብ ኩሎም ዓውድታት ዘተባብዕ ውፅኢት እናተመዝገበ ክመፅእ ክኢሉ እዩ።
ኣብ ምዕቃብ ሃፍቲ ተፈጥሮ ከም ኣብነት እንተርኢና ብብርኪ ክልልን ሃገርን ጥራሕ ዘይኮነስ ንኣህጉርና ኣፍሪካ ሓሊፉ ብብርኪ ዓለም ንሽልማት ዝበቅዕ ተመኩሮ ጋህዲ ክኸውን ተኻኢሉ እዩ። ኣብተን ዝሓለፋ ሰለስተ ዓማውቲ ጥራሕ 390 ሽሕ ሄክታር ብሃፍቲ ተፈጥሮ ንምልማዕ ትልሚ ተታሒዙ ከባቢ 210 ሽሕ ሄክታር ናብ ልምዓት ክሰጋገር ከምዝተኻኣለ ካብ ሰነድ መበል 13 ጉባኤ ህወሓት ዝረኸብናዮ ሓበሬታ የመላኽት። ካብዙይ እቲ 113 ሽሕን 400 ሄክታር ብተኸላ ፈልሲ ጥራሕ ንምሽፋን ተሓሲቡ ዝነበረ እንትኸውን 105 ሽሕን 134 ሄክታር ክሽፈን ተኻኢሉ እዩ። ኣብዚ ዓቐን መሬት ልዕሊ ሓደ ቢልዮን ተኽልታት ንምትካል ተሓሲቡ ከባቢ 450 ሚልዮን ዝተተኸለ እንትኸውን ካብዚ እቲ 58 ምኢታዊ ክፀድቕ ምኽኣሉ ኣብቲ ዓውዲ ዝሐሸ ስራሕ እናተሰረሐ ከምዝመፀ እዩ ናብ መበል 13 ጉባኤ ዝቐረበ ሰነድ ዘመላኽት። እዚኣ ካብታ ብነፃ ጉልበት ህዝቢ እትዕመም ናይ ሓመድን ማይን ዕቀባ ክሳብ እታ በብጣብይኡ ኣብ ዳግመ ግረባን ምኽላልን ዝተሰርሐት ንጥፈት ዝሓወሰት ዓወት ምዃና እቲ ህዝቢ ዘዕብዮ ዘሎ ግንዛበ እቲ ዝበለፀ ዓወት ጌርካ ምውሳድ ይከኣል።
ኣብ ሃፍቲ ተፈጥሮ ዝተሰርሐ ስራሕ ካብቶም ካልኦት (መስኖ፣ ሃፍቲ ተፈጥሮ ኮነ ሃፍቲ እንስሳ) ብዝሐሸ መልክዑ ዓወት ዝተረኸበሉ ስራሕ እዩ። እቶም ካልኦት ግና ክንዲ ናይ ሃፍቲ ተፈጥሮ ለዋጢ ስራሕ ኣይተሰረሐሎምን ክበሃል ይከኣል እዩ። ኣብ ምዕባይ መፍረያይነት ዝራእቲ እንተርኢና ንኣብነት፣ ኣብ 2006/07 ካብ ዝነበረ 18.7 ኩንታል ካብ ሄክታር፣ ኣብ 2009/10 ዘበነ ምህርቲ 19.75 ኩንታል ካብ ሄክራት (ናይ ሓደ ኩንታል ወሰኽ) ክበፅሕ ክኢሉ እዩ። እዚ መጠን ዕብየት ምስቲ ክብፃሕ ዝተሓሰበሉ ሸቶ እንትነፃፀር ኣዝዩ ትሑት ከምዝኾነ ዝገምገመ ውድብ ህወሓት፣ ኣብ ምንካይ ድኽነት ኮነ ኣብ ምርግጋፅ ትራንስፎርሜሽን ንድሕሪት ይጎቱ ካብ ዘለዉ ምኽንያታት ሓደ ከምዝኾነ እውን ሰነድ እቲ ጉባኤ ብግልፂ ኣቐሚጥዎ እዩ።
ኣብ ሃፍቲ እንስሳ እንተኾነ እውን ከምኡ እዩ። ብርግፅ ኣብ ክታበትን ሕክምናን እንስሳ ዝተባባዕ ለውጢ እኳ እንተተራእየ መፍረያይነት ንምዕባይ ኣብ ዝተሰረሐ ስራሕ ግን ዘዕግብ ውፅኢት ኣይተመዝገበሉን ዘሎ። ብፍላይ ኣብ ክልልና ምስ ዘለዋ በዝሒ እንስሳ እንትነፃፀር እዚኣተን ክህበኦ ዝግባእ ረብሓ ተግባራዊ ጌርካ ኣብ ድኽነት ምቕናስ ኮነ “ትራንስፎርሜሽን” ኣብ ምርግጋፅ ኣዝዩ ድኹም ስራሕ ከምዘሎ እዩ ተገምጊሙ፡፡
ኣብ ልምዓት መስኖና ከባቢ 73 ሽሕን 554 ነጥቢ 45 ሄክታር ክለምዕ ዝኽእል ዓቕሚ መሬት እኳ እንተሃለወ፤  ካብዚ ሕዚ ዝለምዕ ዘሎ ግን እቲ 49 ሽሕን 550 ነጥቢ 8 ሄክታር (7.35 ምኢታዊ ናይቲ ዝተተሓዘ ሸቶ) ጥራሕ እዩ። ኣብዙይ ከም ኣውራ መሓንቕ ተባሂሎም ዝተቐመጡ፣ ኣብተን ፕሮጀክትታት መስኖ እኹል ፅንዓት ዘይምግባርን ብእዋኑ ኣብ ምውዳእን ዘሎ ምጉታት ከምዝኾነን እዙይ ከዓ ኣዝዩ ንኡሽተይን ድኹምን ኣፈፃፅማ ከምዘመላኸትን እዩ ሰነድ መበል 13 ጉባኤ ህወሓት ኣስሚርሉ ዝሓለፈ።