ኣብ መጀመርታ ውሑዳት ኣንስትዮ ክሰርር እንከሎ፡ ምስ ምውሳኽ ዕድመ ግን ዝሰረን ኣንስትዮ ብቑጽሪ እናወሰኻ ይኸዳ። ሚዛን ውላድ ሓሰማ ካብ 1-1.5 ኪሎ ግራም ይበጽሕ። ድሕሪ ወሊድ ድሕሪ ውሑዳት ደቓይቕ ዕትብቲ ተቖሪጹ ኣብ ኣዮዲን ክእለኽ ኣለዎ። እዚ ኣገባብ ካብ ነድሪ ወይ ቁጥዐ ይከላኸል። እቲ ናይ መጀመርያ ጸባ ልግዐ ከም ዝጠበዉ እዋን ክረጋገጽ ኣለዎ። እቲ ምንታይ፡ ካብ ሕማማት ብምክልኻል፡ ምቘትን ጸዓትን ስለ ዝህቦ። ገዛ ውላድ ሓሰማ እኹል ምቘት ዘለዎ ክኸውን ይግባእ። ኣብ ግዜ ቁሪ ብምምማቝ፡ ካብ ሕማም ኒሞኒያ ስለ ዝከላኸል። ኣብ ርእሲ’ዚ፡ ከም መዕቆቢ፡ መዕረፍን ወላዲቶም  ንኸይትጸቕጦም ከም መከላኸልን የገልግል። እቲ ቐንድን ኣገዳስን ውላድ ሓሰማ ምስ ተወልዱ ኣይሮን ክወስዱ 
ኣለዎም። ምኽንያቱ፡ ጸባ ሓሰማ ዋሕዲ ኣይሮን ስለ ዘለዎ። ድሕሪ ምውላዶም ካብ ቀዳመይቲ ክሳብ 
ሳልሰይቲ መዓልቲ ኣብ ዘሎ ግዜ ኣይሮን ክወስዱ ይግባእ። እዚ’ውን ካብ ኣነሚያ ይከላኸለሎም። እቶም ንኣሽቱ ሓሰማ ኣይሮን ዘይረኽቡ እንተ ዀይኖም፡ ኣብ’ቲ ስፍርኦም ኣብ ኵርናዕ ሓመድ ክንገብረሉ ይግባእ። እቲ ጭራኦም’ውን ካብ 4 ክሳብ 7 መዓልታት ዘሎ ግዜ ክቝረጽ ኣለዎ። እዚ ነንሕድሕዶም ካብ ምንኽኻስ ይከላኸል። ከምኡ’ውን፡ ድሕሪ ወሊድ ዝበልሐ ኣስናን ክእለ ኣለዎ። እዚ ብተመሳሳሊ ነንሕድሕዶምን ጡብ ኣዲኦምን ንኸይነኽሱ ይከላኸል። ንመፍረ ዘይጠቕሙ ተባዕትዮ ሓሰማ ኣብ ቀዳሞት 2 ሰሙን ዕድሚኦም ተቐጥቒጦም (ተሰንግዮም) ምስ ዓበዩ ንስጋ ይሕረዱ። ምስንጋው ተባዕትዮ ሓሰማ ዘይድለ ጣዕሚ (ጠረን) ኣወጊዱ ብቕዓትን ዓይነትን ስጋ የመሓይሽ። ስዒቡ፡ ዝመጽእ መስርሕ ምኽላእ ጸባን ምፍላይን እዩ። እዚ ድሕሪ 42 መዓልታት (6 ሰሙን) ወሊድ ኰይኑ፡ ውሉዳት ካብ ኣዲኦም ተፈልዮም ነብሶም ይኽእሉ። ኣብ’ቲ ግዜ ብፕሮቲን ሃብታምን ውሑድ ጽሕጊ ዘለዎ መግቢን የድልዮም። እዚ ሰርዓተ-ኣመጋግባ ቀልጢፎም ንኽዓብዩ ሓጋዚ እዩ። ድሕሪ ምኽላእ ጸባ ኣደ ካብ 3–7 ኣብ ዘሎ መዓልታት ናይ ስራ ምልክታት ተርኢ።
 