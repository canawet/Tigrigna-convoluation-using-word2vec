መቐለ፡ 27 ነሓሰ 2011(ጋዜጣ ወይን)- እቲ መድረኽ ቢሮ ሕርሻን ገጠር ልምዓትን ክልል ትግራይ ምስ ፕሮጀክት ምምሕያሽ ዝተመጣጠነ ቀለብ እንስሳ ኢትዮጵያ (ኤ ሲ ዲ ኣይ ቮካ) ብምትሕብባር ዝተዳለወ እዩ።
ኣብቲ ዋዕላ ሚኒስትር ድኤታ ሕርሻ ዶ/ር ገ/ሔር ገ/ዮሃንስን ሓላፊ ቢሮ ሕርሻን ገጠር ልምዓትን ክልል ትግራይ ዶ/ር ኣትንኩት መዝገቦን ተረኺቦም እዮም።
ዶ/ር ኣትንኩት ኣብ ዕዳጋ ተመራፃይንን ውፅኢታውን ዝኾነ ሃፍቲ እንስሳ ንምርግጋፅ ፅሬቱ ዝሓለወን ዝተመጣጠነን ቀለብ እንስሳ ወሳኒ ምዃኑ ገሊፆም።
ኣብቲ መድረኽ ኣብ ምፍራይ ሃፍቲ እንስሳ፡ ቀለብ ሃፍቲ እንስሳን ከምኡ እውን ኣብ ምርምርን መፅናዕትን ልምዓት ሃፍቲ እንስሳ ዝተዋፈሩ ውልቀ ሰባትን ትካላትን እናተሳተፉ እዮም።
ትግራይ ብብርኪ ሃገር ብሃፍቲ እንስሳ ኣብ ራብዓይ ደረጃ እትርከብ እንትኾን ብተረባሕነት ውፅኢት ሃፍቲ እንስሳ ግን ኣብ ድሕሪት ከም እትርከብ ኣብቲ መድረኽ ተገሊፁ።
ተጠቃምነት ሃፍቲ እንስሳ ንምዕባይ ትኹረት ተገይሩ ይስራሕ ከም ዘሎ ዶ/ር ኣትንኩት ኣረጋጊፆም እዮም።
ኣብ ጎድና ጎድኒ እቲ ዋዕላ ኣብ ቀረብ ቀለብን ኣፋውስን ልምዓት ሃፍቲ እንስሳን ምርምርን ዝተዋፈሩ ወገናት ንምፍላጥን ምትእስሳር ዕዳጋን ንምፍጣር ዝዓለመ ምርኢት ንግዲ ኣብ በሪ መእተዊ ሚላኖ ሆቴል እናተኻየደ እዩ።ልዕሊ 80 ምኢታዊ ህዝብኻ ኣብ ገጠር እናነበረ፣ ‘ጉዳይ ሕርሻ’ ከም ዋና ኣንፈትካ ሒዝካ ምጉዓዝ “ጉዳይ ምርጫ” ዘይኮነስ “ጉዳይ ህልውና” ምዃኑ ብዙሕ ግዜ ተዘሪቡሉ እዩ። ሃገርና ኢትዮጵያ፣ ሓንቲ ካብተን ኣብ ምዕባይ ዝርከባ ሃገራት ክሳብ ዝኾነት፤ ዘለዋ ሃፍቲ ሰፊሕ መሬትን ሰፊሕ ሓይሊ ሰብን ጥራሕ ምዃኑ ዝፍለጥ እዩ። ናብ ኢንዳስትሪ ንምስጋር እንበኣር እዚ ሰፊሕ መሬትን ሰፊሕ ሓይሊ ሰብን ‘ካፒታል’ ክፈጥር ምግባር ይሓትት። ነዙይ እውን እዩ እቲ ዝበዝሕ ሕብረተሰብና (እቲ ሓረስታይ) መፍረያይ ንምግባር “ሕርሻ ዝመርሖ ኢኮኖሚ” ትኹረት ተዋሂቡዎ ብዕቱብ እናተሰረሐሉ ዝርከብ። “ኣናተሰረሐሉ መፂኡ” ጥራሕ ዘይኮነስ፣ ቀፀልቲ ዓመታት ትልሚ ዕብየትን ስግግርን እውን በዚ ኣንፈት ክንቅፅል ምዃንና ከም ውድብን መንግስትን ተሰሚርሉ ዝስራሓሉ ዘሎ ጉዳይ እዩ።
“ሕርሻ ዝመርሖ ኢኮኖሚ” ዝብል ኣጀንዳ፣ ብኣድማሳዊ ትርጉም እንተደኣ ወሲድናዮ ብዛዕባ “ሕርሻ” ምዝራብ ማለት ብዛዕባ “መስኖ” ምዝራብ ማለት እዩ። እወ፣ ሕርሻ ክዓቢ ምኽኣል ማለት ኣብ ዓመት ናብ ሰለስተ ኣርባዕተ ግዜ ፍርያታት ሕርሻ ክፈርዩ ብምግባር ነተን ዝጅምራ ኢንዳስትርታት እኹል ዝኾነ ጥረ ምህርቲ ከቕርባ ምኽኣል ከም ማለት እዩ። ጉዳይ ህልውና መስኖ ኸዓ ምሉእ ብምሉእ ኣብ ጉዳይ ህላወ “ዓቕሚ ማይ” ዝተመርኮሰ ይኸውን። እዙይ ስለዝኾነ እዩ እንበኣር ኣብ ክልልና በቢቦትኡ ዘለዉ ሓረስቶት ኣብ ገደናታቶም ካብ ክልተ ንላዕሊ መማረፅቲ ማያት ክሕዙ ከም ክልል እናተሰረሐሉ መፂኡ ዘሎ።
እቲ ሓረስታይ መማረፂ ማይ ክህልዎ ዘገብር ከይዲ ኣብ ክልተ መቒልካ ዝረአ እዩ። እቲ ሓደ፣ ፅቡቕ ፀጋ ማይ ከርሰ መሬትን ገፀ መሬትን ኣብ ዘለዎም ከባብታት ዝርከብ ሓረስታይ ብቐሊሉ ኣብ ገደንኡ ዒላ ኲዒቱ ወይ ድማ ሓፅቢ ከቲሩ ክጥቀም ሓጋዚ ስራሕቲ ምስራሕ ዝምልከት እዩ። እዙይ ኣብ ዘይከኣለሉ ከባብታት ከዓ ዘላቒ ዝኾነ ዓብዪ ግድብ ክህነፅ ወይ እውን ኣብ ከም ጎላጉል ራያ ዝኣመሳሰሉ ከባብታት ዓሞቕቲ ጎዳጉዲ ማይ ክኮዓታ ብምግባር ኣብ ትሕቲኡ ብኣሸሓት ዝግመት ሄክታርን፣ ብኣሸሓት ዝግመቱ ሓረስቶትን ተጠቀምቲ ክኾኑ ናይ ምግባር ኣንፈት ዝኽተል ካልኣይ ኣካይዳ እዩ፡፡
ብመሰረት እዚ ኣብ ትግራይ ብርክት ዘበሉ ስራሕቲ ኣማራፅታት ማይ እናተሰርሑ መፂኦም እዮም። ብፍላይ ብግንዛበ ደረጃ ዓብዪ ዝላ ከምዝተመዝገበ ካብቶም ኣብ ገደነኦም ማይ ክሕዙን ንስራሕቲ ምዕቃብ ጠሊ ትኹረት ክህቡን ዝረአዩ ዘለዉ ሓረስቶት ምግንዛብ ይከኣል። እዙይ ብብርኪ እቲ ሕ/ሰብ ኮይኑ፤ ብመዳይ መንግስቲ እውን ነዚ ኣጀንዳ ዓብዪ ትኹረት ብምሃብ ዝገብሮም ዘሎ ምንቅስቓሳት ርኢኻ ግደን እጃምን እዚ ኣንፈት ክንድምንታይ ጠመተ ረኺቡ ከምዘሎ ምግማት ይከኣል። ንኣብነት ነቶም ናይ ርሑቓት ገዲፍና ካብ 2003 ዓ.ም ንደሓር ጥራሕ ኣብ ትግራይ ዝህነፁ ዘለዉ ኣብ ትሕቲኦም ብኣሸሓት ዝግመት ሄክታር መሬት ከልምዑ ዝኽእሉ ልዕሊ ዓሰርተ ዓበይቲ ግድባት መስኖ ጥራሕ እንተርኢና ንሕርሻ ዝወሃብ ዘሎ ትኹረት ክንድምንታይ እናዓበየ ይመፅእ ምህላዉ ዘረጋግፁ ዓበይቲ ምልክታት እዮም።