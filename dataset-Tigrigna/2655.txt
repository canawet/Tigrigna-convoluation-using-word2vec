ልዑል ጠመተ ከም ዝወሃቦ የነጽር።  ኣብ ሃገርና ምርባሕ ሓሰማ ካብ እዋን መግዛእቲ ጥልያን ዝተኣታተወ፡ ናይ ነዊሕ ዓመታት ታሪኽ ዘለዎ እዩ። ስለዚ፡ ንጥፈታት ምርባሕ ብምድንፋዕ ክንዮ ምምላእ ጠለብ ዜጋታት ዝሰገረ፡ ንሰደድ ዝዓለመ ፍርያት ንምድላው ኵለንትናዊ ዕማም የድሊ።      ዝሓለፈ ሕታም ኣብ ሚኒስትሪ ሕርሻ ክኢላ ምርባሕ እንስሳ ወ/ት ልዋም ኣብርሃም ብዛዕባ ታሪኻዊ ኣመጻጽኣን ህሉው ኵነታትን ሓሰማ ኣብ ሃገርና፡ ብብዝሒ እቶም እንስሳታት ዝረኣዩለን ቀዳሞት ሃገራት፡ ኣገዳስነት ምርባሕ፡ ኣብ ቁጠባዊ ዕብየት ዝህልዎ ኣስተዋጽኦ፡ ኣገባብ ኣተኣላልያን ካልእን ዝምልከት ሓበሬታ ሂባትና ነይራ። ከም መቐጸልትኡ ንሎሚ እውን ኣብ ዝተፈላለየ ኣርእስቲ ዘተኰረ ጽሑፍ እንሆ ይስዕብ።  ሓሰማ ከም እንፈልጦም በላዕቲ ኵሉ ስለ ዝዀኑ፡ መጠን ዝሰፍሐ ዝርግሐ ዘለዎ ኣመጋግባ ይውንኑ። እቶም እንስሳ ወላ’ኳ በላዕቲ ኵሉ እንተዀኑ፡ ዝያዳ ዕብየትን ፍርያምነትን ንኽህልዎም መኣዛዊ ትሕዝቶ ዘለዎ መግቢ እንተ ተመገቡ፡ ብዝበለጸ ውጽኢት ክንረኽበሎም ንኽእል። ሓሰማ ምስ ካልኦት እንስሳታት ከም ከብትን ካልኦት መጕስዕ ዝመልሱ እንስሳታትን እንተ ተነጻጺሮም፡ ብዙሕ ጽሕጋዊ ዘይኰነ ቀጠልያ መግቢ ይምገቡ። ምኽንያቱ፡ ጽሕጊ ዝበዝሖ መግቢ ከም’ቲ ዝድለ ስለ ዘይሓቅቕ፡ ኣብ ስርዓተ-ምሕቃቕ መግቢ ጸገም ስለ ዘምጽኣሎም። ስለዚ፡ ኣብ ስርዓት ኣገባብ ኣመጋግበኦም ትሕቲ 5% ጥራይ ኣብ መግቢ ክንሕውስ ኣለና። ብሓፈሻ፡ ነፍሲ ወከፍ ሓሰማ ብውሑዱ 13% ክሩድ ፕሮቲን ካብ’ቲ ንቡር ሙቐት ኣካላት ሓሰማ 38.5 ዲግሪ ሰንቲ ግሬድ ይበጽሕ። ናይ መስባሕቲ ሓሰማ፡ መልኣትን ዝወለዳ ኣዴታትን ልዑል ሙቐት ኣብ ዝህልወሉ ግዜ ሙቐት ኣካላቶም ክቆጻጸሩ የሸግሮም እዩ። ከም ሳዕቤኑ፡ ውሑድ መግቢ ስለ ዝበልዑ፡ ኣብ ደረጃ ዕብየትን ፍርያት ጸባን ጉድለት ይረአ። ከምኡ’ውን፡ መጠን ሙቐት ልዕሊ 32 ዲግሪ ሰንቲ ግሬድ ኣብ ዝዀነሉ እዋን ሓሰማ ፍርያምነቶም ከም ዝጎድል ይሕበር። ኣብ ትሮፒካዊ ቦታ ዝምገቡዎ መግቢ ክረኽቡ ኣለዎም። መግቢ ሓሰማ እኹል ዝዀነ ጸዓት፡ ፕሮቲን፡ ማዕድንን ቪታሚንን ከጠቓልል ኣለዎ። ኣብ ዝተፈላለየ ዕድመ ዝርከቡ ሓሰማ ብሓንሳብ ክንምግቦም የብልናን። እቲ ምንታይ፡ እቶም ዝሓየሉ ወይ ልዑል ኣካላዊ ብቕዓት ዘለዎም ልዕሊ ዓቐን መግቢ ብምምጋብ፡ ነቶም ትሑት ኣካላዊ ብቕዓት ወይ ዝደኸሙ እንስሳታት ክሃስይዎም ስለ ዝኽእሉ። ሓሰማ መዓልታዊ ዝወስዱዎ ዓቐን መግቢ ካብ 1.5-2.5 ኪሎ ግራም ይበጽሕ። እቲ መጠን ዓቐን መግቢ ኣብ ክብደት ኣካላትን ዓይነት ጾታን ይምርኮስ። ንኣብነት፡ ኣብ ትሮፒክ እትርከብ ሓንቲ ሓሰማ ንመዓልቲ ዘድልያ ዓቐን መግቢ፡ ብድሩቕ መለክዒ ክሳብ 5 ኪሎ ግራም ክበጽሕ እንከሎ፡ እዚ ኣሃዝ ብዝያዳ ነተን ዘጥብዋ ሓሰማ ይውክል። ከምኡ’ውን፡ ኣብ መዓልቲ ሓደ ተባዕታይ ሓሰማ ዝወስዶ ዓቐን መግቢ 2 ኪሎ ግራም ክኸውን እንከሎ፡ ንስራ ዘገልግል እንተ ዀይኑ ከኣ ክሳብ 2.5 ኪሎ ግራም ይበጽሕ።