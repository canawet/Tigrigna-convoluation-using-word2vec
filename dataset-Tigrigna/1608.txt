ሓረስቶት ወረዳ ክልተ ኣውላዕሎ ዘበናዊ እታወታት ሕርሻ ብምጥቃሞም ብመስኖ ካብ ዝዘርእዎ ፍርያቶም ተረባሕቲ እናኾኑ ከምዘለው ገሊፆም።ቤት ፅሕፈት ሕርሻ እታ ወረዳ ብወገኑ ልዕሊ 2 ሽሕ ሄክታር መሬት ብመስኖ ይለምዕ ከምዘሎ ኣፍሊጡ።ሓረስቶት ሃይላይ በላይን ወ/ሮ ኣዝመራ ኣፅብሃን ነበርቲ ወረዳ ክልተ ኣውላዕሎ ጣብያ ገንፈል እዮም። ዝሓሸ ምህርቲ መስኖ ንምርካብ  ዘመናዊ እታወታት ተጠቒሞም ብመስኖ ብምልመዖም ኣብ ናብረኦም ለውጢ እናምፅኡ ከምዘለውን ዘራእቶም ቀልጢፎም ብምልማዕ ኣብ ስራሕቲ መስኖ ይነጥፉ ምህላዎም ይዛረቡ። ኣብ ጣብያ ገንፈል ክኢላ ሕርሻን ገፀር ልምዓትን ኣይተ ቅብኣቱ ኣረጋዊ ኣብዚ ዓመት ልዕሊ 700 ሄክታር መሬት ብመስኖ ንምልማዕ ምቅስቃስ ይግበር ከምዘሎን ንመስኖ ዝድግፉ እታወታት ሕርሻ ናብ ሓረስቶት ብምክፍፋሉን ሓረስቶት ቴክኒካዊ ሓገዛት ብምግባሮም ዛጊድ ልዕሊ 300 ሄክታር መሬት ከምዝለምዐን ሓቢሮም።ምክትል ኣመሓዳሪን ሓላፊ ቤት ፅሕፈት ሕርሻን እታ ወረዳ ኣይተ ወ/ኣብርሃ ገ/ፃድቕ ኣብዚ ዓመት ልዕሊ 10 ሽሕ ሄክታር መሬት ብመስኖ ንልማዕ ትልሚ ተታሒዙ ይስራሕ ከምዘሎን ዛጊድ 2 ሽሕ ሄክታር ከምዝለምዐን ኣፍሊጦም።ኣብታ ወረዳ  ሎምዘበን ካብ ልምዓት መስኖ ልዕሊ 1 ሚሊዮን  ኩንታል ምህርቲ ንምርካብ እናተሰርሐ ከምዘሎን ሓረስቶት እታ ወረዳ ነዚ ዝተትሓዘ ትልሚ ንከዕውቱ ኩሎም ኣማራፂታት ቴክኖሎጂ መስኖ ተግባራዊ ክገብሩ ከምዘለዎም ንምፍላጥ ተኻኢሉ።
