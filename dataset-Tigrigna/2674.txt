መናእሰይ ወረዳ መረብ ለኸ ምስ ተፋሰስ ጎልጎል ሓመዶ ተታሒዙ መሬት ተኻርዮም ዘልምዑ ኮይኖም ብፍላይ ብቅብብል ሞተር መስኖ ከልምዑ እንተፈቲኖም ብዙሕ ዝለምዕ ቦታ ከምዘሎ እዩ ካብ መብርሂ ወ/ሮ ማህሌት ክንርዳእ ዝኸኣልና። ስራሕቲ መስኖ እናተጠናኸረ እንትኸይድ ድማ ንምፍራይ ፀባ ላሕምን ምህጣር ከፍትን ጤለ በጊዕን ስለ ዝምቹ ሃፍቲ እንስሳ እቲ ከባቢ ንክዓቢ ሓጋዚ እዩ። እዚ ከምዚ ብምዃኑ መናእሰይ ናብ ስደት ከማዓድው ዘይኮነስ ኣብ ከባቢኦም ዘሎ ፀጋ ከቋምቱ እዩ ዘለዎም። ከምመግለፂ መንእሰይ ዘሚካኤል ኣብ ስዑዲ ተባዕታይ እንተኾይኑ ናብ ምሕላው ከፍቲ እዩ ዘምርሕ። ኣንስተይቲ ድማ ናብ ምውልዋል ገዛን ምሕብሓብ ቈልዑን እያ ትኣቱ። እዚ ድማ ስደት ዘየድልዮ ዝተሓተ ስራሕ እዩ።
ብሓፈሻ መንእሰይና ካብ ህይወቱ ኣራኺሱ ጥሪት ሃፋትም ክጓሲ ዝስደት ኣብ ዓዱ ኽብሩን ድሕንነቱን ሓልዩ ባዕሉ ዝውንነን እንስሳት ኣህጢሩን ኣራቢሑን፣ ግራውቲ ብመስኖ ኣልሚዑ ንካልኦት ስራሕቲ ሰሪሑን ቁጠባዊ ዓቕሙ ምድልዳል ይኽእል እዩ። ክሰርሕ እንተደልዩ፣ ተወዲቡ መበገሲ ዝኾን ገንዘብ ዝልቅሐሉ ከምኡ እውን ንወለዱ ኣስኳል ልምዓት ገይሩ ዝንቀሳቐሰሉ ዕድል ኣለዎ። ስለዝኾነ ከምቲ “ከልብስያ እታ ዝበልዓ ስጋ እምበር እታ እትወቐዖ ኣብ ልዕሊኣ ዘላ በትሪ ኣይሪኣን” ዝበሃል ድሕሪ ሕዚ መናእሰይና ዘይብላዕ ክበልዑ ህይወቶም ናብ ሓደጋ ከየጥሕሉ ክንሕብር ንፎቱ።
መንእሰይ ዘሚካኤል ሕዚ መንበሪ ክውንን ብምኽኣሉ ጎድና ጎድኒ መስኖ ብፀባ ላሕምን ደርሆን ብምንጣፍ ቅልጡፍ ቁጠባዊ ዕብየት ከምዘመዝግብ እዩ ሓቢሩልና። ኣብ መስኖ እናነጠፈ ንህቢ ዘየተኣታትወሉ ምኽንያት እንትንሓቶ ድማ ብምኽንያት ኬሚካል ፀረ ባልዕን ፃህያይን ንህቢ ምትእትታው ከምዘይከኣለ እዩ ዝገልፅ። እዚ እውን ኣብ መስኖ ዝንቀሳቐሱ ኣካላት ካብ ንጉሆ ክሳብ ረፋድ 4:00 ሰዓት ምሸት እውን ካብ ሰዓት 10 ጀሚሮም ኬሚካል ስለዝነፅጉ ኣብቶም ኣናህብ ጉድኣት ከምዘብፅሕ እዩ ዘረድእ። ብምዃኑ እውን ይትረፍ እቲ መንእሰይ ኣናህብ ከተኣታቱስ ኣብ ባህላዊ ቆፎ ዝራብሑ ዝነበሩ ኣናህብ ወለዱ እውን እናተወድኡ ከምዝኸዱ ቅሬትኡ ገሊፁ ኣሎ።