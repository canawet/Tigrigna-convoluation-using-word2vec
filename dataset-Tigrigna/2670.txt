ዓለማዊ ዋዒ መሬት፡ ጸዓት ካብ ናይ ጸሓይ ብርሃን’ያ እትረክብ። እዚ ብርሃን ኣብ መሬት ምስ ዓለበ ድማ፡ ናብ ሙቐት ይቕየር። እቲ ሙቐት ካብ መሬት ክዓርግ ክፍትን እንከሎ፡ ከባብያዊ ኣየር (ኣትሞስፌር) ከኣ ንኸይዓርግ ይኽልክሎ። ከባብያዊ ኣየር (ኣትሞስፌር) ብብዙሓት ጋዛት ዝተሰርሐ ኢዩ። ኣብ ዝሓለፉ ዓመታት ከኣ፡ ዓይነት ናይዞም ጋዛት እናተቐየረ ክኸይድ ከምዝጸንሐ እዩ ዝንገር። ብሰንኩ ኣብ ኣትሞስፌር ዝርከብ ሚተይን ከምኡ’ውን ካርቦን ዳይኦክሳይድ ናይ ዝተባህሉ ጋዛት ብዝሒ (ዓቐን) ይውስኽ ከምዘሎ ይፍለጥ። እዞም ጋዛት ሙቐት ካብ መሬት ንኸይዓርግ ኢዮም ዝኽልክሉዎ።  ኣብ ዓመት፡ ብገምጋም ካብ 4000 ክሳብ 50,000 ዓሌት እንስሳታን ኣትክልትን 
ይጸንቱ። ቀንዲ ጠንቂ ናይዚ ምጽናት ከኣ ምዕናው ሰፈሮም ኢዩ። ብፍላይ ምብራስ ትሮፒካዊ ኣግራብን ኮራል ሪፍን፡ ካብቶም ቀንዲ ዘተሓሳስቡ ኢዮም። ምብራስ ናይዞም ትሮፒካዊ ኣግራብ ብኸምዚ ዘለዎ እንድሕር ቀጺሉ፡ ኣብ 2030 እቲ ኣግራብ ምሉእ ብምሉእ ከይዓኑ እዩ ዘስግእ። መጠን ብዝሒ ህዝቢ ዓለም ብኸምዚ ዘለዎ እንድሕር ቀጺሉ እውን፡ ኣብ ልዕሊ ሰፈር እንስሳታት ጸቕጢ ብምፍጣር፡ ዝተፈላለዩ ኣትክልትን ዓሌት እንስሳታትን ኣብ ሓጺር እዋን ካብ ገጽ መሬት ከይጠፍኡ ዘስግእ ተርእዮ ኮይኑ ኣሎ። ብከላ  ብከላ ማለት፡ መሬት ብምብልሻው ኣብ ጥዕና ወዲ ሰብ፣ ዝነብሮ ሂወት ከምኡ’ውን ባህሪያዊ ኣሰራርሓ ሂወታውያንን ኣከባብን (ኢኮ-ሲስተም) ምዝራግ ማለት ኢዩ። ብከላ ብተፈጥሮ ካብ ዘውርዶ ሓደ - ምንቅጥቃጥ ምድሪ እዩ። እቲ ዝበዝሐ ግን፡ እቲ ብወዲ ሰብ ዝስዕብ ኢዩ። ብከላ ኣየር ብርክት ዝበሉ ክፋላት፡ ካብ ጽላት ኢንዳስትርን መጐዓዝያን ከም ጋዞሊን ዝኣመሰለ ጸዓት ኢዮም ዝጥቀሙ። እዞም ዓይነት ጸዓት ክቃጸሉ ከለዉ ድማ፡ ከሚካልን ካልኦት ባእታታትን ናብ ኣትሞስፌር ይዓርጉ። ንብከላ ኣየር ዝድርኹ ብዙሓት ባእታታት’ኳ እንተሃለዉ፣ እቶም ቀንዲ - ካርቦን ሳልፈርን ናይትሮጂንን ኢዮም። እዞም ከሚካላት ኣብ ንሓድሕዶምን ምስ ኣልትራ ቫዮለትን ብሓደገኛ ኣገባብ እዮም ዝዋስኡ። ብፍላይ ኣብ ከተማታት ብሰንኪ ብዝሒ ተሽከርከርቲ ዝፍጠር ብከላ፡ ንጥዕና ኣዝዩ ጎዳኢ ኢዩ። ኣህጉራውያን ስምምዓት ጋዛት “ሓምላይ ገዛ” ንምውሓድ፡ ኣህጉራዊ ምትሕግጋዝ እዩ ዘድሊ። ነዚ ብዝምልከት ፈላሚ ኣህጉራዊ ጉባኤ፡ ኣብ 1992 ኣብ ብራዚል ከተማ ሪዮዲጀኔሮ ተኻዪዱ። እቲ “ጉባኤ ምድሪ” ተባሂሉ ዝጽዋዕ ኣብ ኣከባብን ምዕባለን ኣተኲሩ ብውድብ ሕቡራት ሃገራት ዝተቓነዐ ዋዕላ፣ 150 ሃገራት ተሳቲፈናኦ። ሽዑ እተን ሃገራት ጋዛት “ሓምላይ ገዛ” ንዘስዕቡዎ ጸገም ንምብዳህ፡ ኣብ ሰነድ መትከላት ውድብ ሕቡራት ሃገራት፡ ንክሊማዊ ለውጢ (UNFCCC) ክታመን ኣንቢረን።