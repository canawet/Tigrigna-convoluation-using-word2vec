መበቆል ተኽሊ በለስ ኣብ ደቡብ ኣሜሪካ፣ ማእከላይን ደቡብን ሜክሲኮ ከም ዝኾነ ብኡ ኣቢሉ ድማ ናብ መላአ ዓለም ከም ዝተዘርገሐ ሰነዳት ታሪኽ ይሕብሩ። በለስ ኣብ መብዛሕቲኡ ክፋል ትግራይ ዝለዓለ ቁጠባዊ ረብሓ ዘለዎ ፍትው ተኽሊ እዩ፡፡ እዚ ተኽሊ ናብ ሃገርና መዓዝን ብኸመይን ከምዝኣተወ ኣብዚ ዓውዲ መፅናዕቲ ዘካይዱ ሰብ ሞያ ነናይ ባዕሎም መረዳእታ የቐምጡ እዮም፡፡ ኣቀማምጣ መሬት ትግራይን ኤርትራን ብፍላይ ድማ ከባብታት ዓጋመ ጎቦታት ዝበዝሖ፣ ፀዳፋን ንድርቂ ብቐሊሉ ዝቃላዕን ከዝኾነ ዝተዓዘቡ ሚስዮናዊ ኣቡነ ያዕቆብ ብ1840ታት ኣብ ኢትዮጵያ ንፈለማ ኣብ ከባቢ ዓሊተና ከም ዝተኸልዎ መፅናዕታት ይገልፁ። ቀፂሉ ንምርባሕን ምችውነትን፣ ንድርቂ ዘለዎ ተፀዋርነት፣ ኣገዳስነት ቁጠባዊ ረብሓ ሰብን እንስሳን ስለዝተረድኡ ድማ ናብ ከባቢ ዓድግራት ጎልዓ፣ ሰገነይቲ ማለት ‘ውን ኤርትራ ክስፋሕፋሕ ከምዝገበሩ ኣብ መፅሓፍ “ታሪኽ ዘበናዊ ትምህርቲ  ኢትዮጵያን ምዕባለታቱን” ተሰኒዱ ይርከብ፡፡እቶት ሕርሻ እንትቕንስ “ኣኸዛ ክንክይ እንከሎ” በለስ ንምግብነት ኣዚዩ ተደላዪ ብምንባሩ ነዚ ዕድል ንምጥቃም ካብ ከባቢታት ስመጃና፣ ብዘት ሰበያን ካልኦት ከባቢታትን ናብ በለስ ዘለዎ ከባቢ ዓሊተና የምርሑ ከም ዝነበሩ ሰነዳት ታሪኽ ይሕብሩ። ኣብተን ዝተጠቐሳ ከባብታት ንነዊሕ ዘበናት ገልዑ ንእንስሳት ምግብነት ፍረኡ ድማ ንሰባት ዝለዓለ ቁጠባዊ ኣገልግሎት ሂቡን ኣብ ምሃብ ይርከብን። 
በለስ ኣብዚ  እዋን ኣብ መብዛሕቲኡ ከባቢታት ኤርትራ ከምኡ’ውን ትግራይ ተሰፋሕፊሑ ዓብዪ ቁጠባዊ ረብሓ ኣብ ምሃብ ዝርከብ ተኽሊ እዩ። 