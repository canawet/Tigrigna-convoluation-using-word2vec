ኣብ 2015 ተዳኺሙ ዝጸንሐ ዓሌት ሓሰማ ንምምሕያሽ (ንምብርባር) ብምባል፡ ማእከል ምርባሕ ሓሰማ ኣብ ፓራዲዞ ኣቚሙ። ነዚ ዕላማ ዘገልግላ ዓሰርተ ኣንስትዮ ካብ ዓሌት ላርጅዋይት፡ ኣርባዕተ ተባዕትዮ ከኣ ካብ ዓሌት ዱሮክ ኣተኣታትዩ። ከምኡ’ውን፡ ኣብ 2017 ሰለስተ ተባዕትዮ ካብ ዓሌት ላርጅዋይት ካብ ወጻኢ ሃገር ኣምጺኡ። እተን ካብ ደገ ዝኣተዋ ዓሌት ሓሰማ ጽዑቕ ክንክን እናተገብረለን ኣብ ምፍራይ ይርከባ። ካብ’ኣተን ዝተወልዳ ኣስታት 450 መፍረ ሓሰማ ንሓረስቶት ተዓዲለን ኣለዋ። ብደረጃ ዓለም ቁጽሪ ብዝሒ ሓሰማ ብገምጋም ልዕሊ 940 ሚልዮን ይበጽሕ። ኣብ መጀመርታ 21 ክፍለ ዘመን ዝበዝሐ ኣሃዝ ሓሰማ ዝተመዝገበለን ሃገራት እዘን ኣብ ሰንጠረጅ ዝስዕባ እየን።
ድሕሪ እዘን ኣርባዕተ ሃገራት ዝስርዓ ከኣ ስጳኛ፡ ቬትናም፡ ፖላንድ፡ ህንዲ፡ መክሲኮ፡ ሩስያ፡ ፈረንሳን ካናዳን እየን። ኣብ 2018 ዝተኻየደ ገምጋማዊ መጽናዕቲ ከም ዝሕብሮ ቁጽሪ ሓሰማ ኣብ ሃገርና ኣስታት 4000 ከም ዝበጽሕ የነጽር። ቀንዲ ዕላማ ምርባሕ ሓሰማ ንምህርቲ ስጋ ኰይኑ፡ ስጋ ሓሰማ ንደቂ-ሰብ ኣገዳሲ ዝዀነ ትሕዝቶ ምንጪ መኣዛታት መግቢ ኣለዎ። ሓሰማ ካብ ዝምገቡዎ እኹል ትሕዝቶ ዘለዎ መግቢ፡ ንሰባት ዘድልዩ መኣዛታት ብቕልጡፍ ናይ ምቕያር ዓቕሚ ክህልዎም እንከሎ፡ ድሕሪ ዓሳን ደርሆን ተኸቲሎም ኣብ ሳልሳይ ደረጃ ይስርዑ። ንኣብነት፡ ካብ 3 ኪሎ ግራም እኹል ትሕዝቶ ዘለዎ መግቢ እንስሳ 1 ኪሎ ግራም ቀይሕ ስጋ ክፈሪ ይኽእል። ሓደ ሓሰማ ዘርብሕ ሰብ ንስጋ ሓሰማ ከም ምንጪ መግቢ ንዕኡን ንስድራቤቱን ክጥቀመሉ ይኽእል። ብተወሳኺ፡ ነቲ ፍርያት ኣብ ዕዳጋ ብምሻጥ ምንጪ እቶት ክዀኖ ይኽእል። ኣብ ደቡብ ምብራቕ ኤስያ ኣብ ገለ-ገለ ሃገራት ሓሰማ ከም መግለጺ ክብርን ሃብትን ይውሰድ። ኣብ ምዕቡላት ሃገራት ከም ኤውሮጳን ሰሜን-ኣመሪካን እውን ምርባሕ ሓሰማ ከም ዓቢ ንግዲ ይጥቀሙሉ። 
 ዑደተጽግያት ኣንስተይቲ ሓሰማ ኣብ ነፍሲ ወከፍ 21 መዓልታት ይርአ። ተባዕታይ ሓሰማ ኣብ እንመርጸሉ ግዜ ልዑል ጥንቃቐ ምክያድ ኣገዳሲ እዩ። ንምርባሕ እንጥቀመሉ ሓሰማ ድሕሪ 7½ ወይ 8 ወርሒ ዕድሚኡ ክኸውን ኣለዎ። እታ ትስረር ኣንስተይቲ’ውን ማዕሪኡ ወይ ምንኣሱ እንተዀነት ይምረጽ። ሓደ ተባዕታይ ሓሰማ ካብ 10-20 ዝዀና ኣንስትዮ ክሰርር ይኽእል። 