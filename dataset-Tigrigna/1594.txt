ማእኸል ምርምር ሕርሻ መቐለ ምስ ተማራመርቲ ሓረስቶት ብምትሕግጋዝ ዘካይዶ ምርምር ውፅኢታዊ ምኳኑ ኣፍሊጡ፡፡ማእኸል  ምርምር ሕርሻ ተመራመርቲ ሓረስቶትን ብሓባር ዝውገኑ ስርሓቲ ምርምር ምብዛሕ ሙሩፅታት ዓሌታት ዝራእቲ ስርናይ፣ ጣፍ፣ዑፉንን ስገምን ውፅኢታዊ ምኳኖም ተጠቐምቲ ሓረስቶት ኣረጋጊፆም፡፡ ተመራመራይ ሓረስታይ ካልኣዮ ካሕሳይ ብወገኖም ብማእኸል ምርምር ሕርሻ ዝቐረበሎም 3 ዓይነታት ስርናይ ኣብ ተመሳሳሊ መሬት  ብዘበናዊ ሕርሻ ብመስመር ብምዝራእን  ብናይ ባዕሎም ልምዳዊ/ባህላዊ/ኣሰራርሓ ዘርኦም ክልቲኡ ብምውድዳር እቲ ብምርምር ሕርሻ ተደጊፎም ዝዘርእዎን HW-468 ዝዓይነቱ ዓሌት ስርናይ ዝበለፀ ውፅኢት ከምዝረኸብሉ ኣረዲኦም፡፡እቶም ብተመራመርቲ ሓረስቶት ዝርከቡ ዘለው ሙሩፃት ዓሌታት ዝራእቲ ናብ ካልኦት ከባቢታት ንምግፋሕ ከም ቐንዲ ዋኒን ከምዝሓዝዎን ካብ ካልኦት ከባቢታት ተፈቲኖም ዝመፁ ሙሩፅ ዘርኢ ኣብ ግራቶም ብምዝራእ ከመዘጋፋሕዎን እቶም ተመራመርቲ ኣብ ኢንቲትዩት ምርምር ሕርሻ ትግራይ ተመራማራይ ስነ-ዘራእቲ መንእሰይ ህንፃ ገብሩ ከምዝበሎ ምስ ምርምር ሕርሻን ኤክስቴንሽንን ብምዝማድ ዝግበር ምርምር ውፅኢታዊ ከምዝኾነ ገሊፁ፡፡ ብፍላይ ሃይበሪ ዝተብሃለ ሓድሽ ዘርኢ ዑፉን ናብ ገባራት ብምትእትታው ቅድሚ ሐዚ ይጥቀምሉ ካብ ዝነበሩ ዓሌት ዑፉን ካብ ሄክታር 20 ኩንታል ይርከብ ከምዝነበረ ሐዚ  እቲ ብምርምር  ዝተረኸበ ሓድሽ ዘርኢ ተጠቒሞም ካብ ሄክታር ካብ 80-100 ኩንታል ንምርካብ ከምዝተኽኣለ ገሊፁ፡፡     