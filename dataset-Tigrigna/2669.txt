ልክዕ ከምቲ ኣትክልቲ ዝኹስኮሰሉ ብመረጸን ዝተሰርሐ ቤት (ሓምላይ ገዛ) ድማ፡ ሙቐት ድሕሪ ምእታዉ ንኸይወጽእ ይዓግቱዎ። ብሰንኩ ሙቐት መሬት ካብ ከባቢና ስለዘይዓርግ፡ ኣብዛ እንነብረላ ዘለና ዓለም ዋዒ ይፍጠር።                 እዚ ዓለማዊ ዋዒ ብግዲኡ፡ ነቲ ኣብ ሰሜናውን ደቡባውን ዋልታ ምድሪ ዝርከብ በረድ ብምምካኽ ዓቐን ማይ ባሕሪ ከምዝውስኽ ይገብር። እዚ ወሰኽ ማይ ከኣ፡ ኣብ ገማግም ባሕሪ ንዝርከብ ንቑጽ 
መሬት ብምሽፋን፡ ወዲ ሰብ ንመንበርን ሕርሻን ዝጥቀመሉ መሬት ከምዝውሕድ ይገብር። ዓለማዊ ዋዒ ክዕገት ይከኣልዶ? ምውሓድ ዝነድድ ዕንጸይቲ፡ ፈሓም፡ ነዳድን ተፈጥሮኣዊ ጋዝን - ኣብ ምዕጋት ዓለማዊ ዋዒ ኣበርክቶ ክገብር ይኽእል። ተመራመርቲ፡ ነዳዲ ከየቃጸልካ - ብርሃን ጸሓይ፡ ንፋስ፡ ማዕበልን ኑክሌራዊ ጸዓትን ብምጥቃም ዝሓሸ ጸዓት ክርከብ ከምዝከኣል ኢዮም ዝላበዉ። ከምዚኦም ዝኣመሰሉ ዓይነት ጸዓት ምጥቃም፡ ዋዒ ዘስዕቡ ዓይነት ጋዝ ንኣትሞስፌር ከምዘይሽፍኑዎ ይገብር። ብተወሳኺ ኣግራብ፡ ኣብ ምንካይ ዓለማዊ ዋዒ ግደ ኣለዎም። ምኽንያቱ፡ ኣትክልቲ ካርቦን ዳይኦክሳይድ ካብ ኣየር ንውሽጢ ብምስሓብ ኦክስጂን እዮም ዘተንፍሱ። ስለ’ዚ ኣግራብ ንኸይበርሱ ምክልኻልን ሓደስቲ ምትካልን፡ ኣብ ምክልኻል ዓለማዊ ዋዒ ዓቢ ኣበርክቶ ከምዘለዎ እቶም ተመራመርቲ ይገልጹ። ኣብ 1997፡ ካብ 160 ሃገራት ዝመጹ ሰበ-ስልጣን፡ ኣብ ጃፓን ከተማ ክዮቶ ተራኺቦም ነይሮም። ብ“ፕሮቶኮል ክዮቶ” ዝፍለጥ ውዕል ድማ ከቲሞም። ነዚ ስምምዕ ዝፈረማ ሃገራት፡ ካብቲ ንጸዓት ዝጥቀማሉ ፈሓም፡ ነዳድን ተፈጥሮኣዊ ጋዝን፡ 5 ሚእታዊት ከጉድላ ቃል ኣትየን። እንተኾነ፡ እተን ናይ ሽዑ ሓያላን ሃገራት ዝነበራ ኣመሪካን ሩስያን ስለዘይፈረማሉ ተግባራዊ ኣይኮነን። ስለ’ዚ ዓለማዊ ዋዒ ንምቁጽጻር ኣብ ምፍራይ ጸዓት፡ መጐዓዝያ፡ ኢንዳስትሪ፡ መንግስታዊ ፖሊሲን ስትራተጂ ምዕባለን መሰረታዊ ለውጢ ምግባር የድሊ። እዚ ለውጢ ምናልባት ግዜ ይወስድ ይኸውን። እቲ ናይ ሎሚ ብድሆ ኣብ ምእላይ ናይቲ ክዕገት ዘይክእል ጽልዋ ኣበርክቶ’ኳ እንተሃለዎ፡ ኣብ መጻኢ ክስዕብ ንዝኽእል ዝበርተዐ ጽልዋ ንምትሓት ግን፡ ተወሳኺ ስጉምቲ ምውሳድ የድሊ። ም ዕ ና ው ሰ ፈ ር ን ም ጽ ና ት ዓ ሌ ት እንስሳታትን ኣብ ዓለም ዝርከቡ ዝተፈላለዩ ዓሌት እንስሳታትን ኣትክልትን፡ ትጽቢት ብዘይተገብረሉ መጠን ኢዮም ዝሞቱ ዘለዉ።