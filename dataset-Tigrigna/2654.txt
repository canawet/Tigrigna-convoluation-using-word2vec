ሙቐት ገዛ ሓሰማ ትሕቲ 35 ዲግሪ ሰንቲ ግሬድ ክኸውን ኣለዎ። ገዛ ሓሰማ መጽለሊ ዘለዎ ኰይኑ፡ ካብ ብርቱዕ ጸሓይን ዝናብን ዝከላኸል ክኸውን ኣለዎ። እቲ ምንታይ፡ ሓሰማ ብርቱዕ ክሊማ ክጻወሩ ስለ ዘይክእሉ። ብተወሳኺ’ውን፡ ኣብ ብርቱዕ መቐት ዘለዎ ቦታ ፍርያምነቶም ስለ ዝጎድል። እቲ ገዛ ግቡእ መጽለሊ ዘለዎ ምስ ዝኸውን፡ እቶም ዝውለዱ ውሉዳት ኣብ ውሑስ ቦታ ከጽልሉ ይኽእሉ። ኣብ ርእሲ’ዚ፡ ግቡእ መጽለሊ እንተ ሃሊዎም ብኣገባብ ክዓብዩን ኵነታት ጥዕንኦም ብቐሊሉ ንምቁጽጻርን ይሕግዝ። እቲ ግቡእ ኣቃውማ ዘለዎ ገዛ ኣብ ምክትታል መግቢ ናይ’ቶም ሓሰማ እውን፡ ዓቢ ኣስተዋጽኦ ኣለዎ። ከምኡ’ውን፡ ድኹዒ ብቐሊል መገዲ ብምእካብ፡ ንሕርሻዊ ቦታ ምግልጋል ይሕግዝ። ገዛ ሓሰማ ኣብ በበይኑ ቦታ ብዝተፈላለየ መመገብን መስተይን ኣቕሓ ካብ’ቲ እቶም ሓሰማ ዝሓድሩሉ ገዛ ወጻኢ እንተዀነ ይምረጽ። መብልዒ ንብረት ካብ ስሚንቶ፡ ሓጺን ወይ ተሪር ዕንጸይቲ ክስራሕ ይኽእል። ገዛ ናይ ተባዕታይን ኣንስተይትን ሓሰማ በበይኑ ክኸውን ኣለዎ። ምኽንያቱ፡ ተባዕትዮ ሓሰማ ዝዀነ ጉድኣት ኣብ ልዕሊ ኣንስትዮ ከየውርዱ ስለ ዝከላኸል። ከምኡ’ውን፡ ነቲ ናይ ምርባሕ መስርሕ ብግቡእ ንኽንቈጻጸሮ የኽእለና። ዓቐን ገዛ ኣብ ዝተፈላለዩ ደረጃ ዝርከቡ ሓሰማ በበይኑ እዩ። ንኣብነት፡ ንሓደ ናይ መስባሕቲ ሓሰማ ካብ 0.5 - 1.0 ትርብዒት ሜተር ክኸውን እንከሎ፡ ናይ ሓንቲ መላእ ኣደ ከኣ ካብ 1.5–2.0 ትርብዒት ሜተር ይበጽሕ። ናይ ሓንቲ መጥበዊት ኣደ ካብ 4-6 ትርብዒት ሜተር ክኸውን ኣለዎ። ንሓደ ካብ ኣዲኡ ዝተፈለየ ሓሰማ ከኣ ካብ 0.30.5 ትርብዒት ሜተር ይበጽሕ። ንሓደ ናይ መፍረ ተባዕታይ ድማ ካብ 6–8 ትርብዒት ሜተር ይኸውን። ብተወሳኺ፡ ኣብ ውሽጢ ናይ ኣደ ገዛ ነቶም ውላዳት ዝኸውን፡ ኣብ ኵርናዕ ናይ’ቲ ገዛ ንጋድም ብምፍላይ ቦታ ነዳልወሎም። እዚ ዝተፈለየ ቦታ ምስ ተወለዱ ሙቐት ዝረኽቡሉን መዕረፊኦምን ይኸውን። ኣብ’ቲ ዝተፈለየ ቦታ ሙቐት ክህብ ዝኽእል ቀይሕ መብራህቲ ከምኡ’ውን፡ ንምንጻፍ ዝኸውን ሳዕሪ ክንገብረሎም ይግባእ።