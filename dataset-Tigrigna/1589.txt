ሓረስቶት ወረዳ እንደርታ ምሩፅ ዘርኢ ብምፍራይ ጠለብ ሙሩፅ ዘርኢ እታወረዳ ከምዝሸፈኑ ገሊፆም፡፡ ኣብ ወረዳ እንደርታ ጣብያ ዓራቶ ዝርከቡ ሓረስቶት እኹል ሙሩፅ ዘርኢ ከፍርዩ ብምኽኣሎም ኣብ ቐፃሊ ዓመት ካብ ክልል  ምሩፅ ዘርኢ ከምዘይፅበዩ ኣረጋጊፆም፡፡ኣብ ወረዳ እንደርታ ጣብያ ዓራቶ ነባሪ ዝኾነ ሃለቓ በርሀ ከምዝበሎ አብ ዓመት 3 ጊዜ ምህርቲ ከምዘእተውን ኣብዚ ሕዚ እዋን ኣብ 10 ሄክታር መሬት ብትውፈርቲ ሙሩፅ ዘርኢ ብምርባሕ ካብ 400 ክሳብ 500 ኩንታል ሙሩፅ ዘርኢ ከምዝረክብ ብምጥቃስ ኣብ ከባቢኡ ንዝርከቡ ብርትዓዊ ዋጋ ከምዘከፋፈልን ገሊፁ፡፡ብተመሳሳሊ ኣብ መዓል ፅምዲ ግራቶም እታወታት ብዝግባእ ብምጥቓምን ደጋጊሞም ብምሕራስን ቅድም ክብል 5 ኩንታል ይረኽቡ ምንባሮም ዝገለፁ ሓረስታይ ኣለም በርሀ ኣብ ናይ ሎሚ ዓመት ምህርቲ 20 ኩንታል ከምዝረኽቡ ገሊፆም፡፡ድሕሪ እቲ ዑደት ኣብ ዝተገበረ ምይይጥ ኣመሓዳሪ ዞባ ደቡብ ምብራቅ ኣይተ ጥላሁን ታረቀ ከምዝበልዎ ኣብ ደርጋዓጀንን ዓራቶን ዝተርኣየ ፍርያት ሓረስቶት ድኽነት ንምቅባር ቆሪፆም ምልዓሎም ዘርኢ እዩ፡፡ ብተወሳኺ ኣይተ ጥላሁን ሎሚ ዘበን ዝነበረ ሽፋን ዝናብ ዝሓሸ ዋላ እንተነበረ እቶም ብሳይንሳዊ ሜላ እታወታት ዝተጠቐሙ ሓረስቶት ዝሓሸ ፍርያት ከምዝረኽቡ መረጋገፂ ካብ ናይ ሓረስቶት ግራት ምርኣይ ከምዝተኻኣለ ገሊፆም፡፡   ኣመሓዳሪ ወረዳ እንደርታ ኣይተ ጐይተኦም ገ/ማርያም ሓረስቶት ኣንፈት ምስፋሕ ስትራቴጂ ተኸቲሎም ኣብ ውስን ኸባቢ ዘለው ቡሉፃት ስራሕቲ ናብ ካልኦት ከባቢታት ብምውሳድ ክሰርሑ ብምምዓድ ኣብዚ ሐዚ እዋን ዝኣተወ ምህርቲ ብመርዓን ተስኻርን ብዘይኣግባብ ከየባኽንዎ ኣተሓሳሲቦም፡፡