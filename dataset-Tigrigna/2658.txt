ኣብቶም ዝተጠቐሱ ከባቢታት ሽዱሽተ ዓይነታት በለስ ዘለዎም እንትኾኑ ንሳቶም ድማ ኣሻዂ ሕብሪ ኣራንሺ “Thorny Orange”፣ ለማፅ ሕብሪ ኣራንሺ “Spineless Orange”፣ ኣሻዂ ፃዕዳ “Thorny White”፣ ለማጽ ፃዕዳ “Spineless White”፣ ኣሻዂ ቀይሕን “Thorny Red” ለማፅ ድሙቕ ቀይሕን “Spineless Deep Red” እዮም። መፅናዕታት ከም ዘመላኽትዎ ካብ ጠቕላላ ስፍሓት መሬት ትግራይ እቲ 70 ሽሕ ሄክታር መሬት ተኽሊ በለስ መብዛሕቲኡ ግዘ ብምትካል ዝፈሪ እንትኸውን ፍሪኡ ብዝምገቡ እንስሳትን ኣዕዋፍን እውን መስርሕ ብታነ ዘርኢ የካይድ እዩ። ኣብ ምክልኻል ፍግረ መሬትን ምውሳኽ ልሙዕነት ሓመድን ልዑል ኣበርክቶ ዘለዎ ተኽሊ በለስ፣ መዕቈቢ ዝተፈላለዩ እንስሳታት ዘገዳም ኮይኑ እውን ዘገልግል እዩ። ብተወሳኺ ዕምባባ ተኸሊ በለስ ሓደ ካብ ምሩፃት ምግቢ ንህቢ እዩ። ካብ ዕምባባኡ ዝምገብ ንህቢ ድማ ብዓይነቱ ብሉፅ ምህርቲ መዓር ከምዝህብ ኣብ ዓውዲ ሕርሻ መፍረ ንህብን መዓርን ዝነጥፉ ሓረስቶት የረጋግፁ። ከምኡ እውን ገልዑን ጉንዱን ጥሒንካ ኣብ ግዘ ሓጋይ ሓረስቶት ምስ ሓሰርን ዱርቋን እናሓወሱ ንምግቢ እንስሳት ይጥቀምሉ እዮም። 
ሓረስቶት ዓመት መፀ ኣብ እዋን ክረምቲ ካብ ግራት በለሶም ዝረኸብዎ ፍርያት ንርእሶም ኰይኖም ብመልክዕ መሸጣ ናብ ዝተፈላለዩ ቦታታት ዕዳጋ ብምልኣኽ ምንጪ ኣታዊ ይረኽቡ እዮም። ተኽሊ በለስ መብዛሕቲኡ ግዘ ኣብ እዋን ክረምቲ ዝፈርን ዝበስልን ኣዝዩ ተባሃጊን ምቁር ፍርያት እዩ፡፡ ፍርያት በለስ ንኽትበልዖ ዝያዳ መቐረቱ ዝፍለጠካ ድሕሪ ዝናብ ምውቅዑ ወይ ድማ ንጉሆ መሬት ገና ብዝሑሉ ምስ እትረኽቦ እዩ። ኣብዚ ዝተጠቕሰ ግዘ ምብላዑ ፉሉይ መዓዛ ስለ ዝህልዎ በሊዕካ ኣይትፀግቦን። ተኽሊ በለስ ብዘይካ ንምግቢ ሰብን እንስሳን ካልኦት ብርክት ዝበሉ ጥቕምታት እውን ኣለዎ። ንኣብነት ብመልክዕ ፅማቝን ማልማላታን ተዳልዩ ዝበለጸ ምግብን መስተን ሰብ ከምዝኾነ ይግለፅ። ከምኡ እውን ልዕሊ 90 ሚእታዊ ትሕዝቶ በለስ ማይ እንትኸውን ኣብ ኣካላት ወዲ ሰብ ንዘሎ መጠን ስብሒ “ኮሎስትሮል” ኣብ ምንካይ እውን ልዑል ኣስተዋጽኦ ከም ዝገብር መፅናዕትታት ይሕብሩ። ብተመሳሳሊ ካብ ሕማም ድርቀትን ሕማም ጭዋዳታትን ዝከላኸል እንትኸውን ንዓቕሚ ምፅዋር ሕማማትን ንምስራሕ መድሓኒት ኢንሱሊንን “ሕማም ሽኮርያ” ከምዝጠቅም መፅናዕታት የገንዝቡ።  
ትሪ ሑቡራት መንግስታት “UNIDO” “ፋብሪካ በለስ ዓጋመ ”ተጣይሹ እዩ፡፡