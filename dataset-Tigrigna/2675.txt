ብኣግኡ ምሉእ ምድላው ክገብር ከም ዝግባእ ኣብ ቢሮ ሕርሻ ዳይሬክተር ዳይሬክቶሬት ምክልኻልን ምቁፅፃርን ባልዓትን እፅዋትን ኣይተ መብራህቶም ገ/ኪዳን ገሊፆም፡፡
ከም ኣገላልፃ ኣይተ መብራህቶም ካብ ዝሓለፈ ክረምቲ ብዓይነቱ ፍልይ ዝበለ ወራር ኣንበጣ ኣብ ትግራይ ከጋጥም ከም ዝኽእል ስግኣት ኣሎ፡፡ምስዙይ ተመሳሳሊ ድማ ሓደገኛ ዓይነታት ፃህያይ ተፈጢሮም ኣለው፡፡ክራማት እዚ ዓመት ኣብ ዞባታት ምብራቕ፥ደቡብ ምብራቕን ደቡብን ምቁርራፃት ከጋጥም ከም ዝኽእል ተተንብዩ ምንባሩ ዝገለፁ ኣይተ መብራህቶም እቲ ትንቢት ሓቂ ኮይኑ ኣብ ልዕሊ ምርካቡ ምቁርራፅ ዝናብ ኣብ ዘጋጠመሎም ከባቢታት ሓደገኛ ባልዓት ዘራእቲ ከጋጥም ከም ዝኽእል ድማ ካሊእ ስግኣት ምዃኑ ኣብሪሆምወረዳታት ዞባ ምብራቕ፣ሕንጣሎ ወጀራት ካብ ዞባ ደቡብ ምብራቕ፣ኣላማጣ፥ራያ ዓዘቦን እንዳ ሞኾኒን ኢሉ ’ውን ካብ ዞባ ማእኸል ከባቢታት ታሕታይ ቆራሮ ብሓፈሻ ኣብ 14 ወረዳታት ትግራይ ወራር ኣንበጣ ተፈጢሩ እኳ እንተነበረ ኣብ ዘራእቲ ገለ ጉድኣት እንተየስዓበ ብዉዑይ ርብርብ ኣብ ቁፅፅር ውዒሉ ምንባሩን ኣይተ መብራህቶም የረድኡ፡፡
ካብዙይ ብዝተፈለየ መልክዑ ኣብዚ ቅነ ካብ ከባቢ የመን ብጅቡቲ ኣቢሉ ናብ ክልል ዓፋር ኣትዩ ዘሎ ዕስለ ኣንበጣ ናብ ትግራይ ክኣቱ ከም ዝኽእል ዓብዪ ስግኣት ፈጢሩ ኣሎ፡፡ከም መብርሂ ኣይተ መብራህቶም እዚ ሓዱሽ ዕስለ ኣንበጣ ማእኸላይ ዝበሃል ብርኪ ዘለዎ ኮይኑ ኣብ ሰዓት 8 ኪሎ ሜትሮ ክሽፍን ዝኽእል እዩ፡፡
ኣብ ክልል ዓፋር ፈለማ ብኢሪፕቱ ኣቢሉ ዝኣተወ እዚ ጉጅለ ኣንበጣ ካብዚ ቀፂሉ ናብ ሰመራ ሓሊፉ ድማ ጭፍራ ኣብ ዝበሃል ፍሉይ ከባቢ በፂሑ ኣሎ ከም መብርሂ ኣይተ መብራህቶም፡፡ከም ሓበሬታ ኣይተ መብራህቶም እዚ ዕስለ ኣንበጣ ምስ ክልል ዓፋር ተረዳዲእኻ መድሓኒት ብምንዛሕ ምቁፅፃር ዝከኣል እኳ እንተኾነ ምስ ኣነባብራ ህዝቢ ዓፋር ክሙቺ ብዘይ ምኽኣሉ እናባረረ ካብ ክልሉ ምውፃእ ክልል ዓፋር ወሲድዎ ዘሎ ስጉምቲ እዩ፡፡ስለ ዝኾነ እዩ ድማ መንግስቲ ትግራይ ናብ ክልሉ ክኣቱ ከም ዝኽእል ከም ስግኣት ወሲድዎ ዘሎ፡፡ዘራእቲ ትግራይ ብወራር ጉጅለ ኣንበጣ እንተይተጠቕዑ ናብ ፍረ ንምብቃዕ ቅድሚ ናብ ትግራይ ምእታው ኣድላዪ ዘበለ ምድላው እናተወገነ ምፅንሑ ኣይተ መብራህቶም ኣረዲኦም፡፡ከም ሓበሬታ ኣይተ መብራህቶም ካብ ወርሒ መጋቢት እዚ ዓመት ጀሚሩ አዙይ ክመፅእ ከም ዝኽእል ተተንብዩ ኣድላዪ ምድላዋት ንክፍጠር ካብ ወረዳ ክሳብ ጣብያ ንዘለው ሰብ ሞያ፣ሓረስቶትን ነፀግትን እኹል ስልጠና ተዋሂቡ ፀኒሑ፡፡ነዙይ ብተወሳኺ ካብ ክልል ክሳብ ጣብያ ንዘሎ ግብረ ሓይሊ ምክልኻል ባልዕ ተወዲቡ ምንቅስቓስ እናገበረ መፂኡ እዩ፡፡እዙይ ከም ዘለዎ ኮይኑ እኹል ቀረብ መሳርሒታት መንፀግን ኬሚካላትን ምቕራብን ኣብ መንጎ ሰራሕተኛታት ልምዓት ወረዳታትን ክልልን ጥንኩር ርክብ ሓበሬታ ንክህሉ ይሰርሕ ምህላውን ቢሮ ሕርሻ ክልልና ዝወሰዶም ካልኦት መፍትሒታት እዮም፡፡
ምስዙይ ጎኒ ንጎኒ ኣብቶም ቅድም ኢሎም ኣንበጣ ተፈጢሩሎም ዝነበሩ ከባቢታት እንቋቑሖ ኣውዲቖም ከይህልዉ ምፍታሽ ካሊእ ቱኽረት ክወሃበሉ ዝግባእ ጉዳይ እዩ ከም ኣገላልፃ ኣይተ መብራህቶም ፡፡ኣብ ጥቓ ለምዒ (ሰውሒ) ዝበዝሖ ከባቢ ኮይኑ ሓሸዋ ዝበዝሖ ወሰን ሩባ ጓል ኣንስተይቲ ኣንበጣ እንቋቑሖኣ እትውድቐሎም ከባቢታት እዮም፡፡ ስለ ዝኾነ ኣብ ከባቢ ደለልሾ ወረዳ ኣፅቢ ወንበርታ ፣ጣብያታት ሶበያ፥ዳሙስን ዓራኮማ ከባቢ ወረዳ ኢሮብ፣ራዕ ኢለ ኣሃቢለን ማርዋን ከባቢ ወረዳ ሳዕሲዕ ፃዕዳ እንባ፣ከባቢታት ደርጋዓጀን ኣብ ወረዳ እንደርታን ገማግም ኣብዓላን(መዋሰኒ ክልል ዓፋር)፣ ከባቢታት ሓወልቲ፥መንቻረ፥ ጨርጨርን ባላን ኣብ ወረዳ ራያ ዓዘቦ፣ሰሌን ወሃ፥ዋጃ ጥሙጓ፥ታኦን ኣብ ዝርያ ኣላማጣ ዘለዋ ጣብያታት ወረዳ ራያ ኣላማጣ እቶም ኣንበጣ ክፍልፈለሎም ይኽእሉ እዮም ተባሂሉ ግምት ተዋሂቡሎም ዘለው ከባቢታት ምዃኖም ኣይተ መብራህቶም ይገልፁ፡፡
ብምዃኑ እውን ቢሮ ሕርሻ ክልልና ኣብ ዓፋር ዓሪዱ ንዘሎ ጉጅለ ኣንበጣ ማዓልታዊ እናተኸታተለ ምሉእ ሓበሬታ እኳ እንተሃለዎ ወረዳታት ናይ ሕድሕድ ጣብያ ንዘሎ ሕ/ሰበን ብምልዕዓል ሕ/ሰብ እናተወደበ በቢሕርሻ ቦትኡ ብኣግኡ ማዓልታዊ ፍተሻን ክትትልን ክገብር ከም ዝግባእ ኣይተ መብራህቶም የተሓሳስቡ፡፡

እዞም ፀረ ዘራእቲ ካሊእ ሕማም ምዕፃፍ ምህርቲ ስለ ዝኾኑ ቢሮ ሕርሻ ክልልና ኣብ ምቁፅፃሮም ኣመልኪቱ ካብ ጓሓቱ ኣክሽን ፕላን ኣዳልዩ ናብ ኩለን ወረዳታት ዝለኣኸ እኳ እንተኾነ ወረዳታት ዓድዋ፥ኣሕፈሮም፥ቆላ ተምቤን፥ወርዒ ለኸ፥ኣፅቢ ወንበርታ፥ጎለ-መኸዳን(ብዉሱን መልክዕ) ክልተ ኣውላዕሎን ነዚ ኣብ ተግባር ዘውዓላ ጥራሕ ምዃነን ኣይተ መብራህቱ ይገልፁ፡፡ስለ ዘኾነ ኩሎም ወረዳታት ቱኽረት ሂቦም ክሰርሕሉ ከም ዝግባእ ኣይተ መብራሀቶም የተሓሳስቡ፡፡