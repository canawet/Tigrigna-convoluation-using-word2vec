ሎም-ዘመን ኣብ ዞባ ዓንሰባ፡ ብደረጃ ዞባ ምዕሩይ ዝርጋሐ ዝነበሮ ህጡር ክራማት ሓሊፉ። መብዛሕትኦም ናይ ዕድመ ሰብ-ጸጋ ወለዲ “ቅድሚ 40– 50 ዓመታት ንዚነበረ ክራማት ሰናይ ዘመን ዘዘኻኽር ኢዩ” ብምባል፡ ምስ’ቲ ህሉው ኩነታት ሰላምን ተስፋ መጻእን ብምንጽጻር ብኣድናቖት ገሊጾምዎ። ዝናብ ክራማት፡ ኣብ መነባብሮ ህዝብናን ቁጠባ ሃገርናን ብቐዳምነት ዚጥቀስ ረቛሒ ኢዩ። ዝናብ ክራማት ሃገርና ምስቲ በብእዋኑ ዚኽሰት ዘሎ ዓለማዊ ምልውዋጥ ክሊማ፡ ምምካኽ በረድ ሰሜናውን ደቡባውን ዋልታታት ዓለም፡ ውቅያኖሳዊ ህቦብላዊ ንፋሳት፡ ምኽሳት ኤልኒኖን ካልእን፡ ወቕትን ዝርጋሐን ዝናብ ክራማት ዝተዛብዐን ኣሰካፍን እናኾነ ይኸይድ ከምዘሎ፡ ብስነ-ፍልጠታዊ ጭብጥታት ዝተሰነየ ሓበሬታታት ሜትሮሎጂ የነጽር። በዚ መሰረት፡ ኣብ ገለ ዞባታት ዓለም መጠኑ ዚሓለፈ ዕልቕልቕ ኪፈጥር እንከሎ፡ ኣብ ገሊኡ ከኣ ዘስካሕክሕ ደርቂ ይኽሰት ኣሎ። እቲ ጸኒሕን ልሙድን ክራማት ሃገርና፡ ከከም ኵነታቱ እናቐደመን እናደሓረን ካብ መፋርቕ ወርሒ ግንቦት ጀሚሩ ክሳብ መፋርቕ ወርሒ መስከረም ዚጸንሕ ኪኸውን ከሎ፣ እቲ ዕሙር ክረምቲ ዚበሃል ግን፡ ንሰለስተ ኣዋርሕ ሰነ፡ ሓምለን ነሓሰን ዚዘንብ ኢዩ። ኣብዚ ዚሓለፈ ዕቑድ ዚነበረ ኵነታት ዝናብ እንተኣነጻጺርና፡ ብመጠን ዝናቡ ይኹን ዝርጋሐኡ ዚነኣድ ኣይነበረን። ብደረጃ ሃገርና ጥራሕ ዘይኮነስ ብደረጃ ዞባ’ውን ነጻጺሉ ገለ ቦታታት ደሓን፣ ገሊኡ ማእከላይ ገሊኡ ከኣ ብደርቂ ዚጥቃዕ ኮይኑ ኪሓልፍ ጸኒሑ። ኣብ ገለ-ገለ ከባቢታት ከኣ ንሕርሻዊ ንጥፈታት ጥራሕ ዘይኮነስ ንሰብን ጥሪትን ዚስተ ማይ ኣብ ምርካብ ዘጸገመ’ውን ነይሩ። ምኽንያቱ ብደረጃ ዓለም ምንጪ ኩሉ ዝስተ ማይን ሕርሻዊ ልምዓትን ኣብ ኵነታት ዝናብ ክረምቲ’ዩ ዚምርኰስ። እኹል ዝናብ ክራማት እንተዘይሃልዩ፡ ሓጽብታትን ዲጋታትን ብዘይ ማይ ይሓጊ፣ ምንጪ ማይ ዒላታት’ውን ይደርቕ። ጸብጻብ ሚኒስትሪ ሕርሻ ጨ/ዞ/ዓንሰባ ከም ዘነጽሮ፡ እቲ ኪጥቀስ ዚከኣል ክራማት ሎም-ዘመን ካብ ዕለት 15 ሰነ ኣኳ ብጽቡቕ እንተጀመረ፡ ኣብ እዋን ምብቋል ኣዝርእቲ ዳርጋ ምሉእ ወርሒ ሓምለ ዘይምዝናቡ፡ ንሓረስቶት ዘሰከፈ ኵነታት’ዩ ነይሩ። ይኹን’ምበር፡ ኣብ ወርሒ ነሓሰ ካብ ናይ ካልእ እዋን ብዝተፈልየ ልዕሊ ዓቐን ዝኾነ ብዘይምቍራጽ መዓልታዊ፣ ኣብ ገለ እዋናት ከኣ ለይትን መዓልትን ጀለም እናበለ ብተኸታታሊ ዘኒቡ። ብሓፈሻዊ ገምጋም ኪረአ ከሎ፡ ብደረጃ ዞባ ኣብ ወርሒ ነሓሰ መዓልታዊ ናይ 15 ሚሊ-ሊትር ዓቐን ዝናብ ይዘንብ ነይሩ። 