ኣብ ጥቓ ለምዒ (ሰውሒ) ዝበዝሖ ከባቢ ኮይኑ ሓሸዋ ዝበዝሖ ወሰን ሩባ ጓል ኣንስተይቲ ኣንበጣ እንቋቑሖኣ እትውድቐሎም ከባቢታት እዮም፡፡ ስለ ዝኾነ ኣብ ከባቢ ደለልሾ ወረዳ ኣፅቢ ወንበርታ ፣ጣብያታት ሶበያ፥ዳሙስን ዓራኮማ ከባቢ ወረዳ ኢሮብ፣ራዕ ኢለ ኣሃቢለን ማርዋን ከባቢ ወረዳ ሳዕሲዕ ፃዕዳ እንባ፣ከባቢታት ደርጋዓጀን ኣብ ወረዳ እንደርታን ገማግም ኣብዓላን(መዋሰኒ ክልል ዓፋር)፣ ከባቢታት ሓወልቲ፥መንቻረ፥ ጨርጨርን ባላን ኣብ ወረዳ ራያ ዓዘቦ፣ሰሌን ወሃ፥ዋጃ ጥሙጓ፥ታኦን ኣብ ዝርያ ኣላማጣ ዘለዋ ጣብያታት ወረዳ ራያ ኣላማጣ እቶም ኣንበጣ ክፍልፈለሎም ይኽእሉ እዮም ተባሂሉ ግምት ተዋሂቡሎም ዘለው ከባቢታት ምዃኖም ኣይተ መብራህቶም ይገልፁ፡፡ብምዃኑ እውን ቢሮ ሕርሻ ክልልና ኣብ ዓፋር ዓሪዱ ንዘሎ ጉጅለ ኣንበጣ ማዓልታዊ እናተኸታተለ ምሉእ ሓበሬታ እኳ እንተሃለዎ ወረዳታት ናይ ሕድሕድ ጣብያ ንዘሎ ሕ/ሰበን ብምልዕዓል ሕ/ሰብ እናተወደበ በቢሕርሻ ቦትኡ ብኣግኡ ማዓልታዊ ፍተሻን ክትትልን ክገብር ከም ዝግባእ ኣይተ መብራህቶም የተሓሳስቡ፡፡ኣብ ልዕሊ እዙይ ኣብ ክልልና ተፈጢሮም ዘለው ሓደገኛታት ወረርቲ ፃህያይ ካሊእ ቱኽረት ክወሃበሎም ዝግባእ ጉዳይ እዩ ከም ኣገላልፃ ኣይተ መብራህቶም፡፡ቅንጨ መፀለምን (ዓላልሞ) የግዲ ዘመድን እቶም ሓደገኛታት ወረርቲ ፃህያይ እዮም፡፡እዞም ፀረ ዘራእቲ ካሊእ ሕማም ምዕፃፍ ምህርቲ ስለ ዝኾኑ ቢሮ ሕርሻ ክልልና ኣብ ምቁፅፃሮም ኣመልኪቱ ካብ ጓሓቱ ኣክሽን ፕላን ኣዳልዩ ናብ ኩለን ወረዳታት ዝለኣኸ እኳ እንተኾነ ወረዳታት ዓድዋ፥ኣሕፈሮም፥ቆላ ተምቤን፥ወርዒ ለኸ፥ኣፅቢ ወንበርታ፥ጎለ-መኸዳን(ብዉሱን መልክዕ) ክልተ ኣውላዕሎን ነዚ ኣብ ተግባር ዘውዓላ ጥራሕ ምዃነን ኣይተ መብራህቱ ይገልፁ፡፡ስለ ዘኾነ ኩሎም ወረዳታት ቱኽረት ሂቦም ክሰርሕሉ ከም ዝግባእ ኣይተ መብራሀቶም የተሓሳስቡ፡፡እዙይ ከምዙይ ኢሉ እናሃለወ ኣብ ዓፋር ዓሪዱ ዘሎ ጉጅለ ኣንበጣ ናብ ትግራይ እንተዳኣ ኣተዩ ወይ እውን ኣብዘን ዝተጠቐሳ ከባቢታት ተፈልፊሉ እንተዳኣ ተፈጢሩ ብምርጋፅን ምጭፍጫፍን እቲ ሓደ ብጉጅለ እናነፈረ ንዘጥቅዕ ድማ ክሳብ ነፋሪት ተጠቒምካ ኬሚካል ብምንፃግ እቲ ካሊእ ሜላ ምቁፅፃር አዩ፡፡ከም ሓበሬታ ኣይተ መብራህቶም ተጫጪሑ ሰሙን ዘይኣኸሎ ኣንበጣ ምንፋር ስለ ዘይክእል ጥራሕ ዘይኮነስ ብጉጅለ ‘ውን ዓሰስ እናበለ ስለ ዝርከብ ብቀሊል ግዘ፥ ጉልበትን ንብረትን ምቁፅፃር ይከኣል፡፡እዙይ ንምግባር ድማ ኣብ ኩሉ ከባቢታት ትግራይ ዘለው መሳርሒታት መንፀጊ ምስረሖምን ዘይምስረሖምን ብኣግኦም ምርግጋፅ የድሊ ከም ሓበሬታ ኣይተ መብራህቶም፡፡