ኣብ ሃገርና ስጋ ሓሰማ ብብዝሒ ብመልክዕ ሞርቴዴላ ተመስሪሑ ይዳሎን ንዕዳጋ ይቐርብን። ልክዕ ከም ናይ ጤለ-በጊዕ ዘይተመስርሐ ስጋ ሓሰማ’ውን ብሓድሹ ንመግቢ ከገልግል ይኽእል። ኣብ’ዚ ግዜ ኣብ ሃገርና ንጥፈታት ምርባሕ ሓሰማ ኣብ ዞባ ማእከል፡ ደቡብን ዓንሰባን ይካየድ ኣሎ። ኣገዳስነት ምፍራይ ሓሰማ • ሓሰማ ካብ ዝምገቡዎ እኹል ትሕዝቶ ዘለዎ መግቢ፡ ናብ ክብላዕ ዝኽእል ውጽኢት ብቕልጡፍ ናይ ምቕያር ዓቕሚ ኣለዎም። • ስጋ ሓሰማ ልዑል ትሕዝቶ ፕሮቲን፡ ቪታሚንን ማዕድናትን ይውንን። ኣብ ርእሲ’ዚ እውን ሓደ ካብ ምንጪ ጸዓት እዩ። • ምስ ካልኦት እንስሳታት ብምውድዳር ስጋ ሓሰማ እቲ 75% ጽሩይ ዝብላዕ ስጋ እዩ። • ሓሰማ ፈረይቲ እንስሳታት ስለ ዝዀኑ፡ ኣብ ሓጺር ግዜ ፈርዮም ከም ምንጪ እቶት ከገልግሉ ይኽእሉ። ኣንስተይቲ ሓሰማ ናይ ምልኦ ግዜኣ 114 መዓልታት ኰይኑ፡ ብገምጋም ኣብ ሓደ ግዜ ክሳብ 12 ክትወልድ ትኽእል። ዑደት መፍረ ሓሰማ ኣብ ዓመት 2 ግዜ ከም እትወልድ የረጋገጽ። • ከም ዝፍለጥ ሓሰማ በላዕቲ ኵሉ ከም ምዃኖም መጠን፡ ገፊሕ ዝርግሐ ዘለዎ ኣመጋግባ ይውንኑ። እዚ ከም ኣእካል፡ ጥረታት፡ ሓምላይ መግቢ፡ ዘይተበከለ ተረፍ መግብን ካልእን ክምገቡ ይኽእሉ። • ድኹዒ ሓሰማ ንግራትን ጀርዲንን ክጠቅም ይኽእል። ብተወሳኺ፡ ድኹዒ ሓሰማ ንሚተይን ዝተባህለ ጋዝ ናይ ምፍጣር ክእለት ስለ ዘለዎ፡ ኣብ ባዮ-ጋዝ ዓቢ ኣስተዋጽኦ ኣለዎ። ኣብ መስርሕ ምርባሕ ሓሰማ ዝለዓለ ግምት ክወሃቦ ዝግባእ ኣተኣላልያ፡ ምሕደራን ንምርባሕ እንጥቀመሎም እንስሳታትን እዮም። እቲ መስርሕ ኣብ ቁጽሪ ዝውለዱን ዝዓብዩን ሓሰማ ዓቢ ጽልዋ ኣለዎ። ንመፍረ እተመርጸት ኣንስተይቲ ሓሰማ ስብሕቲ ክትከውን የብላን። ምኽንያቱ፡ ኣብ እዋን ፍርያምነት ጸገም ከምጽእ ስለ ዝኽእል። ኣንስተይቲ ሓሰማ ኣብ 6 ወርሒ ምልኦ ክትሕዝ ትኽእል እኳ እንተዀነት፡ እቲ ዝበለጸ ግን ጽቡቕ ጌይራ ምስ ዓበየት (ደልደለት) እንተዀነ ይምረጽ። ኣንስተይቲ ሓሰማ ስሩዕ ኣመጋግባ እንተ ተኸቲላ ካብ 8 ወርሒ ንደሓር ንስራ ድልውቲ ትኸውን። ኣንስተይቲ ሓሰማ ምልኦ ክትሕዝ እትኽእል ኣብ 
እዋን ጽግያት እዩ። ኣርሒ ሓሰማ ኣብ 2 ናይ ጽግያት ግዜ ምልኦ እንተ ዘይሒዛ ክትሽየጥ ኣለዋ።