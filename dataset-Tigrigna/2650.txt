ምርባሕ እንስሳ ብሓፈሻ ብዙሕ ዕማም ዘጣምር፡ ሰፊሕ ሕርሻዊ ንጥፈት እዩ። እቲ ዕማም ንኣዝዮም ዝተፈላለዩ እንስሳታት ዝሓቁፍ ስለ ዝዀነ፡ ብደረጃ ዓለም ከም ዓቢ ንግዳዊ ንጥፈት ብምዃን ንቑጠባ 
ሃገራት ኣብ ምጽላው ልዑል ኣስተዋጽኦ ኣለዎ። ዝማዕበላ ሃገራት ኣብ’ዚ መዳይ በብዓይነቱ ፍርያት ብምድላው፡ ብመልክዕ ሰደድ ብምልኣኽ ኣብ ቁጠባዊ ገስጋሰ መሪሕነተን ከረጋግጻ ሓጊዙወን ይርከብ። ስለዚ፡ ምርባሕ እንስሳ ውሕስነት መግቢ ኣብ ምርግጋጽን ዕብየትን ኣገዳሲ ስለ ዝዀነ ብቐዳምነት ክስረሓሉ ይግባእ።     ኣብ ሚኒስትሪ ሕርሻ ክፍሊ ሕርሻዊ ኤክስተንሽን ኣሃዱ ልምዓት ስጋን ቈርበትን ክኢላ ምርባሕ እንስሳ ወ/ት ልዋም ኣብርሃም፡ ሓፈሻዊ ብዛዕባ ምርባሕ ሓሰማ ካብ ፈለማ ደረጃ ዕብየት ክሳብ ዝኣኽሉ፣ ቀጠባዊ ረብሕኡ፡ ኣገዳስነቱን ጥዕናዊ ጥቕምታቱን፡ ኣተኣላልያን ካልእን ዝምልከት ዝሃበቶ ሓበሬታ እንሆ ይስዕብ። ምርባሕ ሓሰማ ሓደ ካብ ንጥፈታት ሕርሻ እንስሳ ኰይኑ፡ ብደረጃ ዓለም ነዊሕ ታሪኽ ዘለዎ እዩ። ኣብ ሃገርና ምርባሕ ሓሰማ ኣብ ግዜ መግዛእቲ ጥልያን ከም ዝተኣታተወ ይፍለጥ። ኣብ ከተማ ኣስመራ እውን ስጋ ሓሰማ ልዑል ጠለብ ከም ዝነበሮ ይሕበር። ኣብ ኤርትራ እቶም መጀመርያ ዝተኣታተዉ ዓሌት ሓሰማ ላርጅዋይትን ላንድረይስን ኰይኖም፡ ኣብ ዒላ-በርዕድ ብእንዳደናዳይ ዝፍለጥ ሕርሻ ቦታን ኣብ ኣስመራ ሳላሚፊችዮ (ፓራዲዞ)ን ይርከቡ ነይሮም። ይኹን’ምበር ምስ ምንዋሕ ግዜ ኣብ’ቶም ዓሌት ሓሰማ ዝነበረ ሓድሕዳዊ ስድራቤታዊ ምድቓል መስርሕ ፍርያምነት እናተዳኸመን እናጎደለን መጺኡ። ንኣብነት፡ ሓንቲ ኣብ ጽቡቕ ቁመና ዘላ ኣደ ሓሰማ፡ ኣብ ሓደ እዋን እትወልዶ ብዝሒ ብማእከላይ ገምጋም 12 ክኸውን እንከሎ ኣብ ሃገርና ግን ካብ 6-8 ጥራይ ይወልዳ። ሚኒስትሪ ሕርሻ ነዚ ብምግንዛብ 
