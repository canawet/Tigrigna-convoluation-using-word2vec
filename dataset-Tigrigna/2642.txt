 እንተኾነ፡ ዛጊት ተጨባጢ ስጉምቲ ክውሰድ ኣይተኻእለን። በብእዋኑ ኣብ ዝካየዱ ኣብ ኣከባቢ ዘተኮሩ ጉባኤታት እውን፡ ብሰንኪ ከባብያዊ ብከላን ዋዕን፡ ዓለምና ሓደጋ የንጸላልዋ ከምዘሎ ብተደጋጋሚ እዩ ዝጥቀስ ዘሎ። ንኣካባቢ ዘስግኡ ረቛሒታት ንኣከባቢና ዘንጸላልዎ ዘሎ ሓደጋ፡ ብዙሕን ዝተፈላለየን ኢዩ። ዓለማዊ ዋዒ፡ ምምንማን ቀጸላ ኦዞን ከምኡ’ውን ምብራስ ናይቲ ዓመት ምሉእ ዝናብ ዘይፍለዮ ትሮፒካዊ ኣግራብ - ገለ ካብቶም ሓደጋታት ኢዮም። ኩሎም እዞም ጸገማት ብደቂ ሰባት ብቐጥታ ዝጽለዉ ኮይኖም፣ መዕገቲ እንተዘይ ተገይሩሎም ኣብ ዝመጹ ዓሰርተታት ዓመታት ናብ ዝኸፍአ ደረጃ ከምዝበጽሑ ተመራመርቲ የጠንቅቑ። ዕብየት ብዝሒ ህዝቢ ዕብየት ብዝሒ ህዝቢ፡ ናይ ኩሎም እቶም ዘጋጥሙ ከባብያዊ ሽግራት፡ እቲ ብቐዳምነት ዝጥቀስ ጠንቂ ኢዩ። መጠን ዕብየት ብዝሒ ህዝቢ ዓለም፡ ካብ 1990 ኣትሒዙ ብመጠኑ ዝጎደለ’ኳ እንተኾነ፡ ኣብ ነፍስ-ወከፍ ዓመት ግን፡ 77 ሚልዮን ሰባት እዩ ዝውስኽ ዘሎ። ምስ ዕብየት ብዝሒ ህዝቢ ድማ፡ ብከላ ይውስኽ፡ ሰፈር ሂወታውያን ይዓንው፡ ተፈጥሮኣዊ ሃብቲ ይጎድል። ውድብ ሕቡራት ሃገራት፡ ብዝሒ ህዝቢ ዓለም ብኸምዚ ዘለዎ እንድሕር ቀጺሉ፡ ኣብ ዓመተ 2050 ናብ 9.3 ቢልዮን ክዓቢ ከምዝኽእል እዩ ዝትንበ። ኣብ ዝማዕበላን ኣብ ምምዕባል ዝርከባን ሃገራት ዘሎ መጠን ምውሳኽ ብዝሒ ህዝቢ ምስ እንርኢ፡ ኣብ ምዕቡላት ሃገራት ዝተሓተ ኢዩ። እዚ ማለት ግን፡ ብዝሒ ህዝቢ ቀንዲ ጸገም ኣብ ምምዕባል ዝርከባ ሃገራት’ዩ ማለት ኣይኮነን። ብርግጽ ኣብ ዝማዕበላ ሃገራት ሓደ ሰብ ዘህልኾ ተፈጥሮኣዊ ሃብቲ፡ ካብተን ኣብ ምምዕባል ዝርከባ ሃገራት ዘለዉ ዘህልኹዎ ዝበዝሐ እዩ። ብኡ መጠን፡ ሓደ ኣብ ዝማዕበላ ሃገራት ዝነብር ሰብ ኣብ ልዕሊ ኣከባቢ ዘውርዶ ማህሰይቲ፡ ካብቲ ኣብ ምምዕባል ኣብ ዝርከባ ሃገራት ዝነብር ሰብ ዘውርዶ ማህሰይቲ ዝለዓለ ኢዩ። ስለ’ዚ ኣብ ዝማዕበላ ሃገራት ከባብያዊ ብከላ ንምውሓድ ዝሕግዝ ዝሓሸ ናይ መነባብሮ ኣገባብ 
(ፖሊሲ) ምትእትታው የድሊ። 