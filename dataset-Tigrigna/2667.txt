ኣከባቢ ክበሃል እንከሎ፡ ኩሉ ንሂወታውያን ዝጸሉ ናይ ደገ ረቛሒ ማለት ኢዩ። እዞም ረቛሒታት እዚኦም - ወይ ሂወታውያን (ኣትክልትን እንስሳታትን) ወይ ከኣ ዘይሂወታውያን ከም ሙቐት፡ ዝናብ፡ መዓልታዊ ብርሃን፡ ንፋስን ማዕበል ባሕርን ክኾኑ ይኽእሉ። ውህደት ናይዞም ሂወታውያንን ዘይሂወታውያንን እዚኣቶም ድማ’ዩ ኢኮ-ሲስተም ዝፈጥር። ኣብ ልዕሊ ስርዓተ-ሓድሕዳዊ ዝምድና ሂወታውያንን ከባቢኦምን (ኢኮ-ሲስተም) ዘጋጥም ንእሽቶ ለውጢ ድማ፡ እቶም ሂወታውያን (ኣትክልትን እንስሳታትን) ኣብ ኣከባቢኦም ዕዉታት ክኾኑን ዘይክኾኑን ጽልዋ ይገብር። ሂወታውያንን ኣከባብን ብቐጻሊ ብሓባር ዝዋስኡ ክኾኑ ከለዉ፣ ክልቲኦም ድማ በዚ ሓድሕድ ምውሳእ ይጽለዉ። ልክዕ ከም ካልኦት ፍጡራት ድማ፡ ደቂ ሰብ ንከባቢኦም ብግልጺ እዮም ዝቕይሩ። እዚ ለውጢ ግን፡ ካብ ናይ ካልኦት ጅር (ዓሌት) ዝቐልጠፈ ኢዩ። ገለ ካብቶም ዝረኣዩ ለውጥታት፡ ንሕርሻን መጓሰን ተባሂሉ ኣብቲ ምሉእ ዓመት ዝናብ ዘይፍለዮ ከባቢ ዝረአ ምብራስ ኣግራብ ኢዩ። እዚ ብግዲኡ ዓለማዊ ዋዒ ብምፍጣር እንስሳታትን ኣትክልትን ኣብ ኢኮ-ሲስተም ንዘለዎም ዝርጋሐ የዘናብል።  ንምዃኑ ከም ሰባት እንታይ ዓይነት ክሊማ ኢና እንፈቱ? ምዉቕ ወይስ ዝሑል? እዚ ቀሊል ሕቶ’ኳ እንተመሰለ ተሃዊኽካ ዝምለስ ግን ኣይኮነን። ዓቐንን ስፍሓትን ዓለማዊ ዋዒ ብንጹር ኣይፍለጥን እዩ፣ ዝበዝሑ ተመራመርቲ ግን፡ ዓለምና እናወዓየት ትኸይድ ምህላዋ እዮም ዝሰማምዑ። ናይ ዝሓለፈ መዋእል ዝወዓዩ ዓሰርተ ዓመታት፡ ድሕሪ 1980 ከም እተራእዩ ይገልጹ። ካብዚኦም እቶም ሰለስተ ዝወዓዩ ዓመታት ድሕሪ 1990 ዝተራእዩ ክኾኑ ከለዉ፣ 1998 ድማ ብደረጃ ዓለም ዝወዓየት ዓመት ተባሂላ ተመዝጊባ ኣላ።    ተመራመርቲ፣ ወዲ ሰብ ኣብ ዝተናወሐ እዋን ኣብ ልዕሊ ኣከባቢ ከውርዶ ዝኽእል ማህሰይቲ ብዝምልከት ኣብ ዘጽንዑሉ ዘለዉ እዋን፡ ብዛዕባ ኣከባቢ ዝግደሱ ወገናት፡ እዚ ማህሰይቲ ዝጎድለሉ መንገዲ ክሕሰብ ወትሩ ምስ ተጣበቑ ኢዮም።