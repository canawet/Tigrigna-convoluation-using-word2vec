ሳሕቲ ብዘጋጥም ዚነበረ ከቢድ ዝናብ፡ ኣብ ሓድ-ሓደ ከባቢታት ኣብ ሰብ፡ ንብረት፡ ጥሪትን መሬትን ሃስያ ኣውሪዱ ኢዩ። ግቡእ ከትርታትን ዛላታትን ዘይተገብረሉ ዝተዘንገዐ መሬት ሕርሻን ገማግም ሩባታትን ተባሕጒጉ ዝተሃስየ ኣሎ። ብደረጃ ዞባ ኪረአ እንከሎ፡ እተን ኣዝዩ ዚነኣድን ልዕሊ ንቡርን ዓቐን ዝናብ ዚረኸባ ንኡሳን ዞባታት 
ሓልሓል፡ ሓመልማሎ፡ ከረን፡ ዒላበርዕድ፡ ዓዲተከለዛንን ሓጋዝን ኪኾና እንከለዋ፡ ንኡሳን ዞባታት ሃበሮ፡ ኣስማጥን ገለብን ግን ብተዛማዲ ውሑድ ዓቐን ዝናብ ኢየን ረኺበን። ንሕርሻዊ ንጥፈታት ዘራእቲ ብዝምልከት ግን፡ ብደረጃ ዞባ ኩሉ ዝተሓርሰ መሬት ጽቡቕ ፈርዩን ሸዊቱን ኣብ ዘተኣማምን ደረጃ ቅድመምህርቲ በጺሑ ኣሎ። ንኵነታት ማሕረስ ብዚምልከት ሎምዘመን፡ ትራክተራት ኣብ እዋኑ ኪቕረባ ስለዝተኻእለ፡ መሬት ብዘይጸገም ተሓሪሱ። ይኹን’ምበር ብመሰረት ሓበሬታ ክኢላታት ሕርሻ ዞባ ዓንሰባ፡ እተን ኣብ ዞባ ዓንሰባ ዝተመደባ ትራክተራት ሰለስተ ዝማሕረሻአን ስለዝኾና፡ ነቲ መሬት ስለዝብንቍረኦ፣ መሬት ዓንሰባ ከኣ መብዛሕትኡ ፈኲስን ሑጻውን ስለዝኾነ፡ ከምቲ ናይ ዋልኻ ዓይነት ነዋሕቲ ማሕረሻታት ኣየድልዮን ኢዩ። ካብዚ ናይ ሎምዘመን ተመኵሮ ብምምሃር ንቐጻሊ ኪእረም ዘለዎ ጉዳይ ኢዩ። ሓድ-ሓደ ካብቶም ኣብ መጀመርያ ወርሒ ሰነ ዚዘርኡ ሓረስቶት፡ ብሰንኪ ምቍራጽ ዝናብ እቲ ብቝሊ ስለዝተገድዐ ደጊሞም ኪዘርኡ ዝተገደዱ ኣለዉ። ይኹን’ምበር፡ ኣብ ወርሒ ነሓሰ ዝኑቕ ዝርጋሐን ውሑስ ቀጻልነትን ዚነበሮ ዝናብ ስለዝዘነበ፣ ኣብዚ እዋን’ዚ ኩሉ ዚቐደመን ዚደሓረን ኣዝርእቲ ንምህርቲ ተዳልዩ ኣብ ጽቡቕ ኵነታት ይርከብ። ዞባ ዓንሰባ፡ ዝተፈላለየ ክሊማዊ ኣቃውማ - ከበሳ፡ ወይነ-ደጋን ቆላን ስለዘለዎ፡ ዳርጋ መብዛሕትኡ ኣብ ኩሉ ዞባታት ሃገርና ዚዝራእ ኣእካል፣ ጥረታትን ኣዝርእቲ ቅብኣን ይዝራእ እዩ። በዚ መሰረት፡ ኣብ ናይ ሎም-ዘመን ሕርሻ ግራውቲ እቲ ዚበዝሐ ኣእካል - ማለት 24,558 ሄክታር ብልቱግ፣ 22367 ሄክታር መሸላ ኪኸውን ከሎ፡ ብውሑድ ዓቐን ከኣ ኣብ ኣስታት 4 ሽሕ ሄክታር ዝተዘርአ ዕፉን፡ ስገምን ስርናይን ኣሎ። 