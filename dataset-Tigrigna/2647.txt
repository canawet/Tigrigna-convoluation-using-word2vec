ወዲ-ሰብ ንኽነብር ካብ ዘድልዩዎ መሰረታውያን ጠለባት ሓደ መግቢ እዩ። ሰብ ብፍጥረቱ ባዕሉ መግቡ ከዳሉ ስለ ዘይክእል ማእሪሩ ይምገብ። ህይወት ደቂ-ሰብ ምስ ኣትክልቲ ኣዝዩ ዝተተሓሓዘ ክኸውን እንከሎ፡ ብዘይ ኣትክልቲ ክነብር’ውን ዝከኣል ኣይኰነነን። ምኽንያቱ ኣትክልቲ ኣብ ብዙሕ ዝጸልወና ሸነኻት ኣገዳሲ ዝገብሮም ረቛሒታት ኣሎዎም። ክንደይ ካብዞም መዓልታዊ እንምገቦም መግቢታት ካብ ኣትክልቲ ንረኽቦም? ዳርጋ ኵሎም ክንብል ምደፈርና። ንኣብነት ስጋ ክንበልዕ፡ እቶም እንምገቦም እንስሳታት ዝበልዑዎ ኣትክልቲ ከድልዮም እንከሎ፡ በላዕቲ-ስጋ እንተ ዀኑ’ውን በላዕቲ-ሳዕሪ እንስሳታት እናሃደኑ’ዮም ዝምገቡ። ስለዚ ወዲሰብ ብዘይ ኣትክልቲ ምንባር ዝከኣሎ ኣይኮነን። ኣትክልቲ ብዘይካ ንመግቢ ከም ምንጪ ጸዓት ከገልግሉና እንከለዉ፡ ምቹእ ክሊማ ንኽፈጥሩን ጽሩይ ኣየር ንኸነስተንፍስን ይጠቕሙና። ብዙሕ ካብዚ ኣብ ፍወሳ እንግልገለሉ ዘለና መድሃኒታት ካብ ኣትክልቲ ዝዳሎ’ዩ።እንተዀነ ንህይወትና ዝፈታተኑ መርዛማት ኣትክልቲ’ውን ኣለዉ።
ሄምሎክ እተባህለ ኣብ ጭቅው ማይ ዘይፍለዮ ቦታ ዝበቊል ተኽሊ ሓደ ካብዞም መርዛማት ኣትክልቲ እዩ። ሕማቕ ዝጨንኡ ጻዕዳ ዕንባባ ዝውንን ተኽሊ ሄምሎክ፡ እቲ መርዙ ኣብ ሱር ናይቲ ተኽሊ ዝዳሎ ክኸውን እንከሎ ኣብ ነፍሲ-ወከፍ ዘርኢ ድማ ይርከብ። ብዝዀነ ኣጋጣሚ ሰብ ምስ ዝበልዖ ከልምሶን ክቐትሎን ይኽእል። ካልእ መርዞም ኣብ ሰራውር ካብ ዘዳሉዉ ኣብ ኣህጉር ኤስያ ዝርከብ ናክስቮሚካ እተባህለ ኣዝዩ ሓደገኛ መርዛም ተኽሊ እዩ። ካብዚ ተኽሊ ስትራይችም እተሰምየ መርዚ ክዳሎ ዝኽእል ኰይኑ፡ ሰብ ምስ ዝምገቦ ብቐጥታ ንልቢ ብምጥቃዕ ንሞት ከቃልዖ ይኽእል። 
ንሞት ዘየቃልዑ ሓደገኛ ሕማም ከስዕቡ ዝኽእሉ ኣትክልቲ’ውን ኣለዉ። ንስርዓተ ሓበሬታ ኣካልና ብምጥቃዕ መልመስቲ ዘኸትሉ መርዛማት ኣትክልቲ ኣለዉ። ዝበዝሐ ግዜ መርዚ ናይቲ ተኽሊ ኣብ እተወሰነ 
ቦታ ዝርከብ ኰይኑ፡ ገለኡ መርዚ ኣብ ሰራዉር፡ ቈጽሊ ወይ ጕንዲ ጥራይ ይርከብ። ገለ ፍሉያት ኣትክልቲ’ውን ኣለዉ ከይነቐጹ ምስ ዝብልዑ ጸገም ዘይፈጥሩ፡ ምስ ነቐጹ ግን መርዛማት ይቕየሩ። ገለ ኸኣ ካብ ቈጽሊ ወይ ጕንዲ እቲ ተኽሊ ዝወጽእ ፈሳሲ ኣብ ቈርበት ምስ ዝነጥብ ከቐንዝውን ከቚስልን ዝኽእል። እዚኦም ከም ቆልቋልን ኣምዐን ዝኣመሰሉ እዮም።