ጠቕላላ ዘራእቲ ጥረታት 3068 ሄክታር መሬት ዚሽፍን ኪኸውን ከሎ   ናይ ቅብኣ ኣዝርእቲ ከኣ ኣብ 2887 ሄክታር ለሚዑ ኣብ ፍረ በጺሑ ኣሎ። ዞባ ዓንሰባ ብደረጃ ሃገር ብፍሉይነት ዚልለየሉ ምህርቲ ካብ ኣዝርእቲ ቅብኣ ፍርያት ፉል ኮይኑ፡ ዝበዝሐ ኣብ ን/ ዞባ ሓመልማሎ፡ ብመጠኑ ኣብ ን/ ዞባ ሓጋዝ ብውሑድ ዓቐን ከኣ፡ ኣብ ንኡሳን ዞባታት ሃበሮ፡ ከረንን ዒላበርዕድን ብድምር 2391 ሄክታር ተዘሪኡ ኣሎ። ኣብ ባህሪ ኵነታት ኣየርን ትሕዝቶ መሬትን በብእዋኑ ምቅይያራት እናተራእየ ይኸይድ ስለዘሎ፣ ሓረስቶት ሃገርና ምስቲ መንግስቲ ዚገብረሎም ምንቕቓሕ፡ ስልጠናን ምትሕብባርን እናተሳነዩ፣ ካብ ልምዳዊ ሕርሻ እናተላቐቑ፡ ምስ መድረኽ ዚጠልቦ ዘበናዊ ኣገባብ ኪላለዩ ይግባእ። ካብ ማሕረስ ብኣብዑርን መጽዓኛን ተላቒቕካ ብትራክተር ምሕራስን ምጥቃም ምሩጽ ዘርእን ዘመዝግቦ ዘሎ ውጽኢት፡ ብግብሪ ኣብ ባይታ ይረአ ኣሎ። ይኹን’ምበር ኣብ ገለ ቦታታት ብፍላይ ከኣ ኣብቲ ርሑቕ ገጠራት፡ ገና ካብቲ ልምዳዊ ሕርሻ ዘይተገላገሉ ሓረስቶት ብማዕረ’ቲ ጻዕሮም ዘዕግብ ምህርቲ ኪሓፍሱ ኣይክእሉን ኣለዉ። ሕርሻ ብሞያውያን ክኢላታት ሕርሻን ስነ-ፍልጠትን እንተዘይተሰንዩ፡ ንከንቱ ድኻም’ዩ ዚኸውን። እቲ ንነዊሕ መዋእልን ወለዶታትን ኪሕረስ ዚጸንሐ መሬት ሕርሻ፣ ምስ ምንዋሕ ጊዜ እቲ ንምልማዕ ኣዝርእቲ ዚምችእ ማዕድናትን ባህርያዊ ትሕዝቶ ፍርያምነት ሓመድን እናነከየ ስለዚኸይድ፡ ንጥፈታት ሕርሻ 
ንምቕጻል ይኹን ምህርቲ ንምኽዕባት ምኽሪ ክኢላታት ሕርሻ ኣገዳስን ወሳንን ኢዩ። ገለ ኣቦታት፡ ኣብ ንጥፈታት ሕርሻ ኣብ ዚግበር ጻዕርን ተወፋይነትን፡ ካብ ናይ ሎሚ ወለዶ ንላዕሊ ኣቦታትናን ኣባሓጎታትናን ዝያዳ ንጡፋት ነይሮም ይብሉ። ይኹን’ምበር፡ ብተገዳስነትን ብዕቱብነትን እንተተሰሪሑሉ እዚ መድረኽ’ዚ ብመሳለጥያን ስነፍልጠትን ዝሓሸ ዕድላት ከምዘለዎ ከኣ ኣይክሕዱን። ኣብ ቀውዒ ሎም-ዘመን ኣብ ዞባ ዓንሰባ፡ ጽቡቕ ምህርቲ ኪርከብ ትጽቢት ይግበር። ብክኢላታት ሕርሻ ዝተገብረ ናይ ቅድመ-ምህርቲ መጽናዕቲ ከምዘነጽሮ፡ ካብቲ ቀንዲ ዓይነት ኣዝርእቲ ከም ኣብነት ንምጥቃስ፡ መሸላ ካብ ሓደ ሄክታር 8 ኩንታል፡ ብልቱግ ካብ ሓደ ሄክታር 10 ኩንታል፡ ፉል ካብ ሓደ ሄክታር 12 ኩንታል ኪሕፈስ ትጽቢት ኣሎ። ኣብ ሚ/ሕርሻ ጨ/ዞ/ዓንሰባ ክኢላ ዘራእቲ ኣቶ ዮናስ ኣብረሃም፡ “ኣብዚ እዋን’ዚ ኩሉ ዓይነት ኣዝርእቲ በሲሉ በጺሑ ስለዘሎ፡ ተሪፉ ዘሎ ስራሕ ምእካቡ ጥራሕ ኢዩ። 