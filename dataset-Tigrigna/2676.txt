እዙይ ይኹን እንበር፣ እቶም ዝስርሑ ዘለዉ ስራሕቲ ምስቲ ናብ ኢንዳስትሪ ከሰጋግረና ትፅቢት ዝግበረሉ ናህርን ፅሬትን ሕርሻና እንትነረኣእዮ ግን ሕዚ እውን ዕቱብ ትኹረትን ቆላሕታን ዝጠልብ ዓውዲ ኮይኑ ኢና ንረኽቦ። ብፍላይ እቶም ኣብ ትሕቲኦም ብኣሸሓት ዝግመቱ ሄክታራት ከልምዑን ብኣሸሓት ዝቑፀሩ ሓረስቶት ተረባሕቲ ክገብሩን ተሃቂኖም ዝተሰረሑን ዝስርሑን ዘለዉ ዓበይቲ ግድባት ዘጋጥምዎም ፀገማት “ሕርሻና ንኢንዳስትሪ መጋቢ ዝኾነሉ እዋን ቀልጢፉ ዶ ኽብፃሕ ይኸውን?” ዝብል ሕቶ ዘልዕል ኣካይዳ እዩ ዝንበቦም። መብዛሕትኦም ህንፀቶም ዝተጓተቱ እዮም። “ኣብ እዋኖም ዝተዛዘሙ የለዉን” እኳ እንተዘይተበሃለ ‘ምስተዛዘሙክፍተት ‘ዲዛይንን ኣቀማምጣን’ ኣጋጢምዎም ንድሕሪት ዝምለሱ ግድባት እውን ኣይውሑዳትን። ኩሉ ጣጠኦም ዛዚሞም ናብቲ ሕ/ሰብ ዝተረከቡ ግድባት ከምቲ ዝተሓሰበሎም ነቲ ሓረስታይ “ለወጥቲ ዶ ይኾኑ ኣለዉ?” ዝብል ሕቶ ኣልዒልካ እንትትፍትሽ እውን “እወ” ዝብል መልሲ ክወሃቦም ዘየኽእሉ ብዙሕ ፀገም ዘለዎም ግድባት ብዙሓት እዮም። ብስሩ ዋላ ግድብ ተሰሪሑሉ፣ ብገደንኡ ማይ እናወሓዘ ናብ ልምዓት መስኖ ዘይተሰጋገረ ብጣዕሚ ብዙሕ ሓረስታይ ምርኣይን “ካብዚ ንላዕሊ ደኣ ‘ሞ እንታይ እዩ ክግበር?” ዝብል ሕቶ ክተልዕልን “ኣብዚ ዝኾነ ፀገም ኣሎ ማለት እኮ እዩ!” ኢልካ ክትሓስብን ዝገብሩ ፀገማት ምዕዛብ እውን ልሙድ እዩ።
እሞ ኸድኣ ነቲ ዓንዲ ሕቜ ሕርሻና ዝኾነ ጉዳይ መስኖ ብፅርየትን ብሰለጤንን ከይዛዘም ሓረስታይና ክልተ ሰለስተ ግዜ ኣብ ‘ዓመት ኣፍርዩ ሕርሻና ከይዓቢ ዝገብሩ ዘለዉ ምኽንያታት ደኣ እንታይን እንታይን እዮም? አረ ኣብ ገለገለ ከባብታትስ ምንጪ ስእነት ምምሕዳርን ምንፅርፃር ህዝብን ዝበፅሑ ግድባት እውን ብዙሓት ብምዃኖም፤ መንቀሊ እዞም ፀገማት እንታይ እዩ? ዝብሉን ካልኦትን ሕቶታት ምድህሳሱ ኣገዳሲ እዩ። መልሲ ናይዞም ሕቶታት ኣብ ካልኣይ ክፋል ፅሑፍና ሒዝናዮ እንምለስ ክኸውን እዩ። ቅድሚ ነቶም ፀገማት ዝፈጥሩ ዘለዉ ምኽንያታት ምድህሳስናን ነዚ መርአዪ ዝኾኑ ግድባት ምቕራብናን ምእንቲ ዝተማልአ ግንዛበ ክህልወና፣ ከም ክልል ኣብቲ ፍሉይ ትኹረት ተዋሂብዎ ዝስራሕ ዘሎ “ጉዳይ ሕርሻ”፣ “ጉዳይ መስኖ” ዛጊድ ዝተመዝገቡ ዓወታት እንታይ ከምዝመስሉ ክነቕርብ።