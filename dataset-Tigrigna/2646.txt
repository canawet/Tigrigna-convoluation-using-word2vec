ስለ’ዚ፡ ከምቲ ኣብ ጊዜ ማሕረስ ብእዋኑ ትራክተራት ኪዳለዋ ዚኸኣላ፣ ሕጂ’ውን ኣብ ምእካብ እኽሊ ብዚምልከቶ ኣካል ኣብ እዋኑ ትረሸር (ደጋጋ) ኣኽየድቲ እኽሊ ማሽናት ኪዳለዋ ነዘኻኽርን ንትስፎን” ይብል። ምኽንያቱ ምድንጓይ ጊዜ ኣብ ምእታው ምህርቲ ካልእ ጸገማት ኪፈጥር ስለዝኽእል፡ ብዕቱብ ኪስረሓሉ ዚግባእ ጉዳይ ኢዩ። ኣብ መስርሕ ንጥፈታት ሕርሻ፡ እቲ ዚኸበደን ዝያዳ ጻዕሪ ዚሓትትን ስራሕ፡ እዋን ምህርቲ’ዩ - ወቕቲ ቀውዒ። ጽቡቕ ኣጋጣሚ ኮይኑ ሎምዘበን፡ ክሳብ መፋርቕ ወርሒ መስከረም ዚቐጸለ ዝተዛነቐ ዝርጋሐን ዓቐንን ዚነበሮ ዝናብ ስለዚዘነበ፡ ሰኣን ሓንቲ -ማይ ሰኣን ክልተ ማይ ሃጒጉ ዚበሃል ስክፍታ የሎን። ብኣንጻሩ ግን፡ ብሰንኪ ምምጣጥ ክረምቲ ዚመጽእ ከም ጸያቕ 
ማዕጺድ ኣብ ኣእካል፣ ዳግመ ምብቋል ዚኣመሰለ ጸገማት ከኣ፡ ኣብ ዘራእቲ ፉል ከጋጥም ስለዚኽእል፡ ብጥንቃቐ ምክትታልን፣ ምስ ጊዜ ምቅድዳምን የድሊ። እኽሊ ኣብ ቆፎኡ ክሳብ ዚኣቱ፡ እቲ ስክፍታ ቀጻሊ ኢዩ። ምኽንያቱ ኣብ እዋን ቀውዒ ብሃንደበት ዚኽሰቱ ከም ጋንሸራ፣ ኣንበጣ. . . ዚኣመሰሉ ባልዓት፡ ከምኡ’ውን ኣእካል ዘዕንዉ ተጻባእቲ ከም ኣዕዋፍ፣ እንስሳ ዘገዳምን እንስሳ ዘቤትን ስለዘለዉ፡ እቲ ሓለዋን ምክትታልን ቀጻሊ ኪኸውን ይግባእ። ኣብዚ ቅንያት’ዚ፡ ኣብ ግራውቶም ዝረኸብናዮም ሓረስቶት ዝተፈላለየ ምምሕዳር ከባቢታት ዞባ ዓንሰባ ብፍሕሹው ገጽን ምሉእ ርእሰምትእምማንን “ቀውዒ ሎም-ዘመን ኣዝዩ ዘነይት ኢዩ፣ ማሻ’ላህ!! ፍረ ጻዕርና ልዕሊ ትጽቢትናን ግምትናን ካዕቢቱ፡ ካብ ዓውዲ ናብ ቆፎ ምብጻሕ’ዩ ተረፉና ዘሎ” ይብሉ። መብዛሕትኡ ሕርሻታት ፉል ድሮ ተነቒሉ ገሊኡ ኣብ ቅሚጦታት ገሊኡ ከኣ ተቐንጢቡ ኣብ ኣኽያሽ ተጠርኒፉ ኣሎ። ብመሰረት ሓበሬታ ክኢላታት ሕርሻን ብኣካል ዝተዓዘብናዮን፡ ብልቱግን መሸላን ካልኦት ኣእካልን ጸግዮምን ፈርዮምን ኣብ ዘየሰክፍ ደረጃ በጺሖም ኣለዉ። ዝተፈላለዩ ዓይነት ኣዝርእቲ ከከም ባህሪኦም ዝተፈላለየ ዓቐን ዝናብን ንውሓት ጊዜን የድልዮም። ደርቅን ብዝሒ ማይን ነናቱ ኣበራት ኣለዎ። ፉል ካብ ዝተዘርኣሉ ክሳብ ዝሕፈስ ክልተ ወርሒ ጥራሕ እዩ ዘድልዮ። ምስ ናይ ሎምዘበን ክረምቲ ምንዋሑ ገለ ሓረስቶት ን/ዞባ ሓመልማሎ፣ ፉል በሲሉ ደሪቑ ኣብ ዚንቀለሉ ጊዜ ዳግማይ ናይ ምብቋል (ምብላግ) ጸገም ከምዘጋጠሞም ይሕብሩ። ነባሪ ከባቢ ሓሽሻይ ዝኾኑ ሓረስታይ ኣቦና መሓመድ ስዒድ ፈረጅ፡ “ክራማት ሎምዘበን ብስራት ሰናይ ዘበን ኢዩ። ኣብ ወርሒ ነሓሰ ንልዕሊ ሓደ ሰሙን ዚኸውን ማይ ጥሚቕ ለይትን መዓልትን ቀጺሉ። ከምዚ ዚኣመሰለ ራሕሲ ክራማት ኣብ ጊዜ ህጻንነትና እውን እንተኾነ ሳሕቲ’ዩ ዘጋጥም ዝነበረ። መሬትናን ሩባታትናን ጠሊሉ፣ ሕርሻና በርኪቱ ፈርዩ። ብካልእ ወገን ከኣ፡ ኣዋጅ ሰላም ተበሲሩ ብኩሉ ተሓጒስና፣ ኣምላኽ ሽግርኩም ኣብቂዑ ኢሉና ኣሎ” ብምባል ንኣምላኽ ብምምስጋን ንብሩህ መጻኢ ተመንዮም። ኣቶ ዮናስ ኣብርሃም ከምዚሕብሮ፡ ኣብ ሓድ-ሓደ ከባቢታት ብውሑድ ዓቐን ሓናቒ እኽሊ መሸላ ዝኾነ ጕልሒንጣ (ቍልላሕ)፡ ኣብ ማይ ዝወሓዶ ከባቢ ሰርሳሪ ቃንጫ፡ ኣብ ብልቱግ ከኣ ፋንገስ ስለዚረአ፡ ኣብ እቶት ኣሉታዊ ጽልዋ ኣለዎ። ሓረስቶት ነዚ ጸገማት’ዚ ንምውጋድ፡ ኣብ ኣገባብ ኣተሓራርሳ ምቅይያር ዘርኢ ኪጥቀሙ፡ ከምኡ’ውን ካብ ጥሪት ዚርከብ ባህርያዊ ድዅዕን ብምርምርን ብግብርን ውጽኢታውነቱ ዝተረጋገጸ ምሩጽ ዘርእን ኪጥቀሙ ከምዚግባእ የዘኻኽር። ኣብዚ እዋን’ዚ ከኣ፡ ክኢላታት ሕርሻ ብማዕዶ ጥራሕ ዘይኮነ ብኣካል ኣብ ግራውቲ ሓረስቶት እናበጽሑ፡ ሞያዊ ምኽሪ ይህቡ ስለዘለዉ፡ ሓረስቶት ንዚወሃቦም ሓበሬታን ምኽርን ብግቡእ ኪጥቀሙሉ ይላቦ። 